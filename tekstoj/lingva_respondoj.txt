LINGVAJ RESPONDOJ

eLIBRO

L. L. Zamenhof

Lingvaj
respondoj

I 1N K O

eLIBRO

eLIBRO

LINGVAJ RESPONDOJ

L. L. Zamenhog
LINGVAJ RESPONDOJ

eLIBRO
Aranĝis: Franko Luin

ISBN 91-7303-109-7
inko@omnibus.se
http://www.omnibus.se/inko

INKO · SE-13542 TYRESÖ · SVEDIO
AŭGUSTO 2001

2

eLIBRO

LINGVAJ RESPONDOJ

Antaŭparolo
AL LA LINGVAJ RESPONDOJ
APERINTAJ EN «LA REVUO» (1910)

Komencante de Decembro 1906, mi, per La Revuo, de
tempo al tempo donadis al diversaj demandantoj respondojn pri diversaj lingvaj demandoj. Tiuj Respondoj havis
karakteron pure privatan, tiel same kiel la respondoj, kiujn en
diversaj gazetoj donas aliaj kompetentaj Esperantistoj. Sed
kiam mi vidis, ke multaj personoj vidas en miaj Respondoj
kvazaŭ ian «oﬁcialan decidon» pri tiu aŭ alia demando, kaj
miaj Respondoj sekve povus malhelpi la tute liberan evoluadon de nia lingvo aŭ malhelpe entrudiĝi en la kampon, kiu
devas aparteni plene al nia Akademio, mi ĉesis publikigi la
Respondojn. Tamen ĉar certa nombro de miaj Respondoj jam
estas publikigita kaj ĉar oni eble povus trovi en ili ian utilan
konsilon, tial mi opinias, ke ne malutilos, se ili estos reeldonitaj kune en formo de aparta broŝuro.
Sed mi denove atentigas la legantojn, ke miaj Respondoj
devas esti rigardataj kiel opinioj kaj konsiloj absolute privataj; fari oﬁcialan decidon pri tiu aŭ alia duba lingva demando
havas la rajton nur nia Akademio, post voĉdona interkonsiliĝo
kun la tuta Lingva Komitato.
Oni tamen ne malkomprenu min. Mi tute ne apartenas al
tiuj personoj, kiuj dezirus, ke la Akademio donadu al ni kiom
3

eLIBRO

LINGVAJ RESPONDOJ

eble pli da decidoj. En lingvaj demandoj ĉiu superﬂua «decido» katenas, kaj ni devas esti kun ĝi tre singardaj; «decidojn» oni devas fari nur en okazoj de efektiva kaj senduba
neceseco!
L. L. Zamenhof

4

eLIBRO

LINGVAJ RESPONDOJ

Alfabeto

Pri la uzado de «h» anstataŭ supersigno
La uzado de ch k.t.p. anstataŭ ĉ k.t.p. estas enkondukita nur
por la presejoj, kiuj ne havas ankoraŭ literojn kun signetoj,
sed en skribado mi konsilas al vi ĉiam uzi pli bone ĉ anstataŭ
ch, ĉar la uzado de unu litero por unu sono estas multe pli
logika ol la uzado de du literoj. Vi diras, ke la signetoj superliteraj estas maloportunaj en la skribado; sed la alfabeto pure
latina havas ja ankaŭ kelkajn literojn kun signetoj superliniaj (i, j, t), kaj la plej granda parto de la lingvoj kiuj uzas la alfabeton latinan havas ankoraŭ amason da aliaj literoj kun signetoj superliniaj kaj subliniaj. Certe ia akademio aŭ kongreso penos iam elpensi pli oportunajn skribajn formojn por
kelkaj literoj (ĉar ne sole la literoj kun signetoj sed ankaŭ
multaj aliaj literoj havas formon tre maloportunan); sed tio ĉi
estas jam tute alia demando, kiu la lingvon mem tute ne tuŝas: ĝi estas ne demando de lingvo, sed nur demando de
oportuneco de la skribado.
La Esperantisto, 1889, p. 15.

Multaj plendas, ke la skribado per ĉ, ĝ, ĥ, ĵ, ŝ, kaj ŭ estas por
ili neoportuna kaj malhelpas ilin ankaŭ en la presado de verketoj en iliaj lokoj, kie la presejoj ne havas la literojn kun signetoj. Ni ripetas tial tion, kio estis jam dirita en la «Aldono al
5

eLIBRO

LINGVAJ RESPONDOJ

la Dua Libro»: anstataŭ la signeto superlitera oni povas kuraĝe uzadi la literon h kaj anstataŭ ŭ — simplan u.
La Esperantisto, 1890, p. 32.

Sinjoro F.-V. Lorenc konsilas, ke la presejoj, kiuj ne havas la
signetojn superliterajn, uzu anstataŭ ili kaj anstataŭ h — apostrofon returnitan post la litero; ekzemple «ac‘eti» anstataŭ
«aĉeti» aŭ «acheti». De nia ﬂanko ni devas nur peti, ke se oni
volos uzi tiun ĉi konsilon, oni ne forgesu klarigi en la komenco de la presata verko la signifon de tiu ĉi returnita apostrofo.
La Esperantisto, 1890, p. 54-55.

Vane vi timas, ke ni volas enkonduki novan ortograﬁon (h
anstataŭ signeto superlitera). La ﬁna leĝo por nia ortograﬁo
estos: «por unu sono unu litero»; kaj kiam ni nur povos, ni
ĉiam uzados ĉ anstataŭ ch (povas nur esti, ke iom poste, por
pli oportunigi la skribadon, ni donos al tiu ĉi litero pli simplan formon). La skribado de unu sono per du literoj estas
tute ne logika kaj neniam povus esti aprobata; sed ni ĝin uzas
nur kiel necesan unuatempan rimedon por doni al ĉiuj presejoj kaj al la telegrafo la eblon labori jam nun en nia lingvo.
Sed kiam iom post iom la plej granda parto de la presejoj kaj
telegrafejoj proviziĝos je nia alfabeto, tiam la uzado de superﬂua h estos absolute ĉesigita. Ne la ĉ estas transira ŝtupo al ch,
sed en la ch ni proponis transiran ŝtupon al ĉ, kiam ni vidis,
ke la absoluta enkonduko de ĉ estas ankoraŭ teĥnike ne opor6

eLIBRO

LINGVAJ RESPONDOJ

tuna. Tute vere vi diras, ke la presejoj kaj telegrafoj devas sin
konformigi al la lingvo, kiun ili uzas, kaj ne la lingvo al ili; sed
nia lingvo estas ankoraŭ juna kaj nepotenca kaj devas sin
ﬂeksi, se ĝi ne volas perei. Ne estas ankoraŭ tempo diri ﬁere
al ĉiuj presistoj: «Se vi ne volas vin konformigi al ni, ni vin ne
bezonas»! La unuatempa permeso presi per h estas necesa
rimedo por ne fari ofte la presadon de ia verko tute ne ebla
aŭ tro multekosta; sed kiu nur havas la eblon presi per signetoj superliteraj, tiu ĉiam devas ĝin fari.
La Esperantisto, 1891, p; 15.

La literojn de nia alfabeto mi proponas nomi en la sekvanta
maniero: a, bo, co, ĉo, do, e, fo, go, ĝo, ho, ĥo, i, jo, ĵo, ko, lo,
mo, no, o, po, ro, so, ŝo, to, u, ŭo, vo, zo.
Esperantisto, 1893, p. 32.

Pri sensupersigna skribado
La fundamentaj reguloj de nia lingvo permesas presi «h» anstataŭ supersigno; sed kio estas permesata por presado, tio
ankaŭ estas permesata por skribado. Tiel same, kiel neniu
povas protesti, se vi skribos ekzemple per artiﬁkaj gotaj literoj anstataŭ per literoj ordinaraj, aŭ per literoj presaj anstataŭ skribaj, tiel same ankaŭ neniu povas protesti, se vi skribos per «h» anstataŭ supersignoj. Sed la demando estas, ĉu
viaj korespondantoj estos kontentaj, se, skribante al ili, vi uzos
la pli artiﬁkan manieron kun «h» anstataŭ la pli simpla kun
7

eLIBRO

LINGVAJ RESPONDOJ

supersignoj. Tio ĉi sekve estas ne demando de permeso aŭ
malpermeso, sed simple demando de gusto. Sed, se vi deziras
anstataŭigi la supersignon en «ĉ» kaj «ŝ», vi nepre devas anstataŭigi ĝin ankaŭ en «ĵ», «ĥ» kaj «ĝ», ĉar ĉiu el la ambaŭ
skribmanieroj aparte estas permesita en nia lingvo, sed uzado de ia skribmaniero miksita estus jam arbitraĵo kaj kondukus al ĥaoso. — Se vi volas skribi per «h» anstataŭ supersignoj, vi povas tion fari, ne bezonante demandi ies permeson;
sed se vi volas uzi skribmanieron miksitan, aŭ — tiom pli —
se vi volas uzi sisteme la tute novajn literojn «y» kaj «w», anstataŭ «j» kaj «ŭ» (mi ne parolas pri specialaj teknikaj okazoj,
kiam tio eble estas necesa) vi devas — se vi deziras esti lojala Esperantisto kaj ne enkonduki anarĥion en nian aferon —
akiri por tio la permeson de la «Lingva Komitato». Formulu
klare vian deziron kaj prezentu ĝin al la voĉdonado de la Lingva Komitato, kaj se via propono estos akceptita per plimulto
da voĉoj, ĝi fariĝos permeso oﬁciala. Sed memoru, ke pro la
bono de nia afero la Lingva Komitato devas esti tre singarda
kaj akcepti nur tion, kion ĝi trovas tute sendanĝera, efektive
grava kaj sendube utila; tial se la Komitato malakceptos vian
proponon, submetu vin discipline al ĝia decido kaj ne agu
simile al tiuj personoj, kiuj, ne ricevinte aprobon de la Komitato, krias, ke la Komitato nenion taŭgas, ke ĝi ne estas aŭtoritata, ke ĝi nenion faras, k.t.p. — Principe la Lingva Komitato
havas la rajton permesi en la lingvo ĉion, kion ĝi trovos necesa; mi neniam prezentos ian malhelpon, kaj ĉiun mature
pripensitan kaj orde voĉdonitan decidon de la Komitato mi
akceptos sendispute. Sed mi opinias, ke la vera celo de la Lingva Komitato tute ne konsistas en ia facilanima eksperimentado sen grava neceseco; ju malpli ni okupos niajn kapojn per
8

eLIBRO

LINGVAJ RESPONDOJ

diversaj «plibonigoj» kaj ju pli ni simple propagandos kaj riĉigos la lingvon, des pli bone estos.
Respondo 45, La Revuo, 1908, Aŭgusto

9

eLIBRO

LINGVAJ RESPONDOJ

Elparolado

Elparolado de «ŭ» kaj «j»
En la sono aŭ la a kaj la ŭ devas esti aŭdataj klare ĉiu aparte,
sed ili faras unu silabon, ĉar efektive la litero ŭ ne estas vokalo. Tiel ekzemple la vorto laŭdi devas esti elparolata laŭ-di.
La Esperantisto, 1889, p. 23.

Pri la literoj «u» kaj «ŭ», «i» kaj «j»
Kelkaj amikoj ne bone komprenas kaj ne regule uzas la literojn u, ŭ, i kaj j. Laŭ ilia opinio (esprimita eĉ en kelkaj lernolibroj) la literoj u kaj i kune kun antaŭirantaj vokaloj faras
«duoblan vokalon»; ili sekve elparolas au kiel aŭ, ei kiel ej
k.t.p. Tio ĉi estas eraro. En nia lingvo ne ekzistas duoblaj vokaloj, sed ĉiu litero estas elparolata ĉiam egale kaj ĉiam aparte. Sekve oni devas legi «ba-lá-u, tra-ú-lo, tro-ú-zi, de-í-ri,
kré-i, hero-í-no» kaj ne «bá-laŭ, tráŭ-lo, tróŭ-zi, déj-ri, kréj,
herój-no» (kiel faras multaj germanoj, havantaj tiun ĉi kutimon en sia lingvo). La literoj u kaj i devas ĉiam esti elparolataj
klare kaj aparte, kiel ĉiu alia litero.
Sed ekster u kaj i en nia lingvo ekzistas ankoraŭ la literoj
ŭ kaj j, kies elparolado estas simila al la elparolado de u kaj i,
sed pli mallonga kaj ne prezentanta silabon (kiel konsonanto); se ili staras post vokalo, ili estas elparolataj kun ĝi en unu
10

eLIBRO

LINGVAJ RESPONDOJ

silabo kaj tial faras impreson de duobla vokalo. La literoj ŭ kaj
j ĉiam ankaŭ estas elparolataj aparte, sed ili ĉiam estas konsonantoj, tute egale, ĉu ili staras antaŭ vokalo aŭ post vokalo. Sekve oni devas legi «ja-ro, jus-ta, kra-jo-no, fraŭ-lo, Eŭro-po, foj-no, paj-lo» kaj ne «i-a-ro, i-us-ta, kra-i-o-no, fra-ulo, E-u-ro-po, fo-i-no, pa-i-lo». Se ni la germanajn vortojn
Saite, Traube volus skribi per ortograﬁo Esperanta, ni devus
skribi Zajte, Traŭbe. La vorto laŭta ekzemple estas dusilaba kaj
ne trisilaba, sed ne pro la kaŭzo ke aŭ estas kvazaŭ duobla
vokalo, sed nur ĉar ŭ estas konsonanto (dum u estas vokalo).
Esperantisto, 1893, p. 15

Pri elparolado en teorio kaj praktiko
Kiel en ĉiuj lingvoj, tiel ankaŭ en Esperanto la sono «j» ordinare moligas la konsonanton, kiu staras antaŭ ĝi; oni sekve ne
devas miri, ke ekzemple en la vorto «panjo» la plimulto de la
Esperantistoj elparolas la «nj» kiel unu molan sonon (simile
al la franca «gn») : Tiel same oni ne miru, ke en praktiko oni
ordinare antaŭ «g» aŭ «k» elparolas la sonon «n» naze, aŭ ke
antaŭ vokalo oni elparolas la «i» ordinare kiel «ij». Batali kontraŭ tia natura emo en la elparolado ŝajnas al mi afero tute
sencela kaj senbezona, ĉar tia elparolado (kiu estas iom pli
eleganta, ol la elparolado pure teoria) donas nenian malkompreniĝon aŭ praktikan maloportunaĵon; sed rekomendi tian
elparoladon (aŭ nomi ĝin «la sole ĝusta») ni ankaŭ ne devas,
ĉar laŭ la teoria viidpunkto (kiu en Esperanto ofte povas esti
ne severe observata, sed neniam povas esti rigardata kiel
«erara») ni devas elparoli ĉiun sonon severe aparte; sekve se
11

eLIBRO

LINGVAJ RESPONDOJ

ni deziras paroli severe regule, ni devas elparoli «pan-jo»,
«san-go», «mi-a».
Respondo 56, Oﬁciala Gazeto, IV, 1911, p: 222

12

eLIBRO

LINGVAJ RESPONDOJ

Akcento

Pri la reguloj de la akcento
… Egale kiel la sekvado de gustoj personaj aŭ naciaj, estas
senfrukta kaj danĝera, ankaŭ la sekvado de teoriaj principoj,
se ni ne demandas nin, kian praktikan signifon ili havas. La
defendantoj de tiaj teoriaj principoj ofte memorigas la instruitulon, kiu, vidante ke el la tuta bestaro nenia speco da bestoj
manĝas bakitan panon, venis al la logika konvinko, ke ĝi ne
estas sana kaj bongusta, kaj komencis sin nutradi je kampaj
herboj kaj kruda viando. Teoriaj proponoj, ofte eksterordinare strangaj kaj havantaj nenian eĉ plej malgrandan praktikan
fundamenton, estis faritaj al ni en granda amaso. Sed, ne parolante pri ĉiu el ili, ni prenos por ekzemplo nur unu, kiu
apartenas ŝajne al la plej bonaj kaj pravaj kaj trovis multajn
aprobantojn. Ni parolas pri la regulo de la akcento. Sinjoro de
Wahl en tre bona artikolo montris, ke la ŝanĝoj, kiujn diversaj vortoj ricevis, transirante el unu lingvo en alian, neniam
tuŝas la akcenton, ke volonte estas forglutataj tutaj silaboj,
por nur ne ŝanĝi la akcenton, ke sekve la akcento en diversaj
niaj vortoj, kiel ekzemple «nacio», «titolo» k. c. estas kontraŭnatura; kaj sinjoro Runstedt eĉ rakontas pri unu persono,
kiun la akcentoj en «anímo», «proksíme» k. c. fortimigis de
nia lingvo, kvankam per si mem la lingvo al li tre plaĉis. Kiel
ajn bela tiu ĉi opinio ŝajnas en la teorio, ĝi tamen post pli
atenta pripenso baldaŭ montriĝus al ĉiu kiel bela … soﬁsmo.
13

eLIBRO

LINGVAJ RESPONDOJ

Ni rigardu atente, en kio propre kuŝas la kulpo de la konstanta akcento, kaj kia grava kaŭzo devigas nin aŭ doni malfacilan kaj konfuzan malregulecon al la akcento, aŭ forigi silabojn en diversaj vortoj, por ke la akcento fariĝu «pli natura».
ĉu vortoj kiel ekzemple «proksima», «titolo» estas pli malfacile ellerneblaj kaj memoreblaj, ol «titolo», «proksima»? Ne,
neniu dubos, ke ellerni unu akcenton por ĉiuj vortoj estas mil
fojojn pli facile, ol memori por ĉiu vorto apartan akcenton.
(Demandu la alinaciulojn, kiuj lernas la lingvon rusan, kaj ili
diros al vi, kiom da grandegaj malfacilaĵoj prezentas al ili la
ellernado kaj regula uzado de la rusa akcento!) ĉu la diritaj
vortoj estas malfacile elparoleblaj? ĉu ili estas malbonsonaj?
ĉu ili prezentas eble ian alian maloportunaĵon? Ne! sendube
ne! ĉiu scias, ke la akcento sur la antaŭlasta silabo estas ĉiam
la plej bone elparolebla kaj la plej bonsona. Dum la malreguligo de la akcento estus ligita kun tro grandaj kaj tro videblaj
maloportunaĵoj, vi en nia nuna konstanta akcento ne trovos
eĉ la plej malgrandan maloportunaĵon, se vi eĉ serĉos tutan
vivon! Kial do, oni povas demandi, propono tiel senfundamenta povis plaĉi al kelkaj el niaj amikoj? La respondo estas
tre simpla: la propono tuŝis kordon konatan de ni ĉiuj sed de
ni mem ĝis hodiaŭ ne rimarkitan; kaj se homo ekaŭdas ion
konatan, li ofte kontraŭvole, sen konscio kaj sen analizo, ekkrias: «Jes, jes, bone!».
Ni analizu pli proksime la motivojn, kiuj ŝajne parolas por
la propono. La konato de sinjoro R. ne volis lerni nian lingvon, ĉar kutiminte je la elparolado de la latina «proximus»,
«animus», li ne povis akcepti la vortojn «proksima», «animo». Sed ne malfacile estas vidi la tutan sensignifecon de tiu
ĉi motivo. ĉu la latina vorto «maximus» estas motivo kontraŭ
14

eLIBRO

LINGVAJ RESPONDOJ

la franca vorto «maxime»? ĉu la simpla fakto, ke ia vorto havas ian diﬁnitan formon en unu lingvo, prezentas ian eĉ plej
malgrandan kaŭzon, por ke tiu ĉi vorto en alia lingvo ne havu
alian formon? Se hodiaŭ iu postulas, ke anstataŭ «facila», ni
diru «facila», li morgaŭ kun tia sama rajto postulos, ke anstataŭ «facila» ni diru «facilis», ĉar la formo «facila» al lia orelo estas fremda! Kaj kun tia sama rajto oni postmorgaŭ postulos, ke ni al ĉiuj vortoj en nia lingvo donu tiujn formojn, kiujn
oni trovas en la lingvo ekzemple latina, t. e. ke ni tute detruu
la lingvon internacian kaj anstataŭigu ĝin per ia alia jam ekzistanta lingvo, ĉar … (nenia alia kaŭzo) … la formoj de tiu aŭ
alia lingvo al sinjoro X. aŭ Y. estas konataj kaj la formoj de nia
lingvo al li ne estas ankoraŭ konataj! ĉiu lingvo havas siajn
leĝojn, kaj se la leĝoj per si mem estas bonaj, estus ridinde
deziri ilin ŝanĝi nur tial, ke alia lingvo havas aliajn leĝojn. ĉu
ni povas diri, ke la germana vorto «Geographie» estas malbona kaj tranĉas la orelon, ĉar la Rusoj elparolas tiun ĉi saman vorton «geograﬁa»? Al la konato de sinjoro R. la vorto
«proksima» en la unua momento malplaĉis, ĉar li alvenis al
tiu ĉi sama vorto de nia lingvo kun kutimoj latinaj; ĉio dependas de la kutimo, kaj nun, kiam ni kutimis je la leĝoj de nia
lingvo, ni povas certigi, ke se iu antaŭ ni elparolas la nomon
de nia lingvo «internacia» anstataŭ «internacia», ĝi tranĉas
nian orelon tiel terure, kiel se iu tirus karbon sur vitro.
La kutimo ofte ludas gravan rolon en la vivo; eble ni devas
kalkuliĝi kun ĝi? Se ni povus tion fari sen ia malutilo, jes, kial
do ne kalkuliĝi? Sed se por parton da homoj liberigi de alkutimiĝo je unu tre facila regulo ( «akcento ĉiam sur la antaŭlasta silabo») ni bezonus multe pli grandan parton da aliaj homoj devigi lerni kaj memori multajn regulojn (sen ia regulo
15

eLIBRO

LINGVAJ RESPONDOJ

memori apartan akcenton por ĉiu aparta vorto), — kion ni
tiam devas preferi? Ni forte dubas, ĉu troviĝos iu, kiu konsilus solvi la demandon alie ol ni ĝin solvis! Por ne devigi la
lernantojn memori apartajn akcentojn por ĉiu vorto, oni eble
konsilos al ni transformi grandan parton da vortoj en nia lingvo tiel, ke ili konsentigu en si la regulon pri la akcento konstanta kun la akcento kutima (ekzemple. «titlo» anstataŭ «titolo», «amo» aŭ «ano» anstataŭ «animo», «proksa» aŭ «proma» aŭ «propa» anstataŭ «proksima» k. c.); sed ne parolante jam pri la malbonsoneco, malklaraĵoj, k.t.p., kiuj tiam naskiĝus, kaj supozante, ke eĉ la lingvo mem nenion de tio suferus, ni forte dubas, ĉu iu serioze konsilus enkonduki tian
grandan rompadon en nian aferon … sen ia eĉ la plej malgranda kaŭzo! Sen ia eĉ la plej malgranda kaŭzo: ĉar ni serĉis kaj serĉis kaj ne povis trovi en la konstanta antaŭlasta akcento ian eĉ la plej malgrandan maloportunecon por la memoro, nek por la buŝo, nek por la orelo. Kontraŭ nia regulo
ekzistas absolute nenio, ekster la tute sensignifa motivo, ke la
lingvo X aŭ la lingvo Y tion ĉi ne havas.
Sed eble kontraŭ nia regulo ekzistas io tio, kion oni per
vortoj esprimi ne povas, sed kion oni neklare sentas, kiel ian
vokon de naturo? Ni aŭskultu, kion diras sinjoro de W.: li ne
vidas kaj ne montras ian faktan cirkonstancon kontraŭ la akcento en nia lingvo; sed rimarkinte, ke la naturaj lingvoj oferas la sonon kaj formon de la vortoj, por nur konservi la
unuatempan akcenton, li vidas en tio ĉi naturan leĝon kaj
konsilas al ni sekvi tiun ĉi leĝon, por ke nia lingvo ne estu
kontraŭnatura. Je l’ unua rigardo povas efektive ŝajni, ke ni
pekas kontraŭ la natura leĝo; sed ni rigardu pli atente, en kio
konsistas tiu ĉi «leĝo», kaj kia puno atendas la rompanton de
16

eLIBRO

LINGVAJ RESPONDOJ

ĝi. Malsupre ni montros, ke tio, kion oni prenis por natura
leĝo de ĉiuj lingvoj, estas nur okaza apartenaĵo de kelkaj lingvoj; sed ni supozu por momento, ke tio ĉi efektive estas leĝo,
kiu ekzistas en ĉiuj lingvoj; kio do sekvas de ĝi? Se ia regulo
efektive ekzistas en ĉiuj lingvoj kaj ni ne komprenas la kaŭzon kaj la celon de tiu ĉi regulo, kio do devigas nin ankaŭ
blinde akcepti tiun ĉi regulon, se ĝi estas por ni maloportuna? ĉiuj riveroj en la mondo havas ﬂuon tre kurban kaj tre
neregulan; sed se iu, kun instrumentoj en la mano, arte fosante kanalon, volus sekvi tiun ĉi «leĝon naturan», — ĉu vi
laŭdus lin, aŭ ĉu vi eĉ iom povus lin pravigi? ĉiuj lingvoj naturaj havas grandan amason da malregulaĵoj kaj malfacilaĵoj,
— ĉu ni ankaŭ devas sekvi tiun ĉi «leĝon naturan» kaj intence
fari nian lingvon malregula kaj malfacila?
Eĉ se ni tute ne scius la esencon de la akcento, eĉ tiam estus la plej nature, se anstataŭ tro ﬁlozoﬁe fosi en teorioj ni dirus al ni praktike: la ceteraj lingvoj havas akcenton malregulan kaj malfacilan, kiun ili jam ŝangi ne povas; ni havas ankoraŭ liberan elekton kaj povas sen la plej malgranda malutilo havi akcenton facilan kaj regulan; sekve ni devas elekti la
lastan, tute ne rompante al ni la kapon, pro kia kaŭzo la lingvoj kreitaj blinde tiun ĉi oportunaĵon ne havas; ĉar estus ridinde imiti kun malutilo al ni mem iajn misteraĵojn, se ni ne
komprenas ilian sencon kaj celon. Sed se ni rigardos pli profunde, ni baldaŭ vidos, ke la «leĝo de la akcento» eĉ ne estas
ia misteraĵo, kaj tio, en kio ni serĉis ian leĝon naturan, estas
simpla okazaĵo, kiu kun la esenco kaj spirito de la lingvoj havas nenion komunan. La lingvo de ĉiu nacio kreiĝis tiam,
kiam la nacio ne sciis ankoraŭ skribi kaj la lingvo transiradis
de unu homo al alia nur per la orelo; la orelo de Johano aŭ
17

eLIBRO

LINGVAJ RESPONDOJ

Petro ofte ne bone aŭdadis, la memoro senkontrola ne bone
tenadis, kaj tiel la vortoj renversiĝadis kaj akceptadis diversajn sovaĝajn formojn; kontroli la vortojn per skribado oni ne
povis, kaj tial la plej puraj kaj senŝanĝaj restis nur tiuj silaboj,
kiujn oni bone aŭdis, t. e. la silaboj akcentitaj. Jen estas la tuta
mistera kaŭzo, kial la silaboj akcentitaj ofte restadis senŝanĝaj, dum la tuta cetera parto de l’ vorto ŝanĝiĝadis el simpla
senhelpa neceseco kaj ne el ia lingva leĝeco. De la momento,
kiam ia popolo ricevas skriban literaturon, ni jam tian blindan lingvan akrobataĵon ne renkontas. Sed se ni, havantaj literaturon skriban pli frue ol literaturon buŝan kaj orelan, sciantaj skribi kaj legi kaj povantaj gardi la lingvon de blinda
malbonorela renversiĝado, volus intence fari la erarojn, kiujn
niaj neinstruitaj antaŭuloj faris el blinda neceseco, — ni estus
similaj je tiu naivulo, kiu, havante du bonajn okulojn, intence falis super ŝtono kaj vundis al si la kapon … ĉar li vidis, ke
antaŭ li multaj blinduloj falis super tiu ĉi ŝtono, kaj li pensis,
ke oni tiel necese devas fari!
Sekve se ni eĉ en nenia blinde kreita lingvo trovus la transportadon de l’ akcento de unuatempa silabo sur silabon alian
pro konstanteco de l’ akcento, tio ĉi neniel devus nin deteni
de enkonduki tiun ĉi oportunaĵon en nian artan kaj konscie
kreitan lingvon, tiel same kiel la malregula konjugado en ĉiuj
lingvoj ne sole ne devigas, sed ankaŭ tute ne pravigas nin enkonduki intence malregulan konjugadon en nian lingvon. Sed
por forigi ĉiujn dubojn de la personoj, kiuj, ne konﬁdante al
tio, kion la praktiko al ili montras, teorie timas, ke eble … eble
… oni ne scias … oni ne vidis ekzemplojn k.t.p. — ni ﬁne montros ankoraŭ, ke la transportado de l’ akcento de unu silabo
sur alian ne estas eĉ ia ennovaĵo de nia ﬂanko, sed ĝi ekzis18

eLIBRO

LINGVAJ RESPONDOJ

tas jam en la lingvoj naturaj, kvankam tiuj ĉi tute ne bezonis
zorgi pri facileco Apartajn ekzemplojn vi trovos sur ĉiu paŝo
en ĉiu lingvo; sed, por ne malproksime foriri de nia lando, ni
bezonas nur kompari la lingvojn rusan kaj polan, kaj ni vidos,
ke tute tio sama, kion ni faris en nia lingvo, estis jam antaŭe
farita de la naturo mem en la natura lingvo pola. De neniu kaj
de nenio devigata, la lingvo pola akceptis konstantan akcenton sur la antaŭlasta silabo, kvankam en aliaj slavaj lingvoj en
tiuj ĉi vortoj la akcento estas alia; kaj tion ĉi la lingvo pola
faris tute sen ia mallongigado de vortoj, sen ia forĵetado de
silaboj k. t. p, sed ĝi simple senceremonie transportis la akcenton de unu silabo sur alian; sen ia ﬁlozofado ĝi metis la
akcenton de ĉiu vorto sur la silabon antaŭlastan, tute ne demandante, ĉu tiu silabo estas tia aŭ alia kaj ĉu ĝi havas la forton por porti sur si la akcenton, kaj tute ne timante, ke oni
diros, ke ĝi estas kontraŭnatura. Kaj tion ĉi la lingvo faris ne
sole kun la fremdaj, arte enportitaj vortoj (kiel ekzemple «adwokat», «inzynier», «telegraf», «spirytus», «manuskript»,
«papier», «tytulu», «artikulu» k.t.p.) sed ankaŭ en ĉiuj senescepte vortoj pure slavaj (ekzemple la rusaj «malenki», «vojna», «okno», «ĉelovjek», «ulica» k. c. k. c. k c en la tuta lingvo — estas en la lingvo pola «malenki», «wojna», «okno»,
czlowiek», «ulica», k. c. k. c. k. c.) — jam ne apartaj disĵetitaj
ekzemploj, sed miloj kaj dekoj da miloj — tuta lingvo! (Se en
la tuta lingvo vi en kelkaj tre mulmultaj vortoj trovas deﬂankiĝon de tiu ĉi regulo, vi facile rimarkos, ke tiun ĉi deﬂankiĝon faris ne la popolo, sed la instruituloj, tute sen ia kaŭzo
kaj bezono kaj kontraŭ la spirito de la lingvo) .
Nun al la konkludo. Ke konstanta regulo por la akcento en
lingvo lernota estas mil fojojn pli bona ol akcento neregula
19

eLIBRO

LINGVAJ RESPONDOJ

neniu dubos; se ni povas ĝin fari, ni devas ĝin fari, se eĉ neniu el la blinde kreitaj lingvoj ĝin farus. Se ni al tio ĉi vidas,
ke lingvo natura, kiu ja tute ne bezonis zorgi pri facileco, faris
tion saman el simpla kaprico kaj tute ne suferas de tio, —
tiom pli ni jam ne povas dubi, ke en lingvo arta, por kiu facileco estas tre grava, oni devis sen ia eĉ minuta ŝanceliĝo
akcepti la akcenton konstantan, eĉ se la demando estus levita
antaŭ la kreiĝo de la lingvo. Sed se nun, kiam la lingvo estas
jam kreita kaj uzata, ni volus fari en ĝi grandan rompadon
por … sen ia kaŭzo kaj celo … doni al ĝi maloportunaĵon anstataŭ oportunaĵo — tio ĉi estus jam facilanimeco nepardonebla!
El diversaj faritaj teoriaj proponoj ni analizis nur unu — la
ŝajne plej bonan, kaj ni montris, ke tio, kio en la teorio ŝajnas
tre bona kaj trovas aprobantojn, en la praktiko ofte havas nenian signifon. El la diritaĵo ni faras la konkludon: proponante
aŭ enkondukante (private) ian ŝanĝon en nia lingvo, neniam
gvidu vin per konsideradoj teoriaj, kiel ajn belaj ili ŝajnas, sed
ĉiam demandu vin, kian praktikan signifon la ŝanĝo havus. Pri
la ekzemplo de teoria propono ni tiel multe parolis, ĉar tiu ĉi
kategorio da proponoj apartenas al la plej danĝeraj: en tia
afero, kiel la nia, la homoj plej volonte akceptas proponojn,
kiuj havas ﬁzionomion instruitan, kaj se oni parolas al la homoj en instruita formo kaj en la nomo de leĝoj sciencaj, tiam
el 100 personoj 99 ĝin blinde aprobas kaj nur unu demandas
sin: «tre bele, sed kian signifon ĝi havas por nia lingvo?»
La Esperantisto, 1891, p. 50

20

eLIBRO

LINGVAJ RESPONDOJ

Interpunkcio

Pri la reguloj pri uzado de la interpunkcioj
La reguloj pri la uzado de la interpunkcioj estas en nia lingvo pli-malpli tiaj samaj, kiel en ĉiuj aliaj lingvoj; sekve ĉiu
povas uzadi en Esperanto la interpunkciojn tiel, kiel li uzas
ilin en sia nacia lingvo. Estas vere, ke en diversaj detaloj la
uzado de la interpunkcioj estas malegala en diversaj lingvoj;
sed ĉar la objekto ne estas tre grava, tial ni pensas, ke ne venis ankoraŭ la tempo por diﬁni en nia lingvo severajn regulojn por tiuj ĉi detaloj. En tiuj ĉi dubaj detaloj ĉiu povas uzi
en Esperanto la interpunkciojn tiel, kiel li uzas ilin en sia nacia lingvo, kaj nur la uzo iom post iom ellaboros por tiuj ĉi
negravaj detaloj diﬁnitajn regulojn.
Esperantisto, 1893, p. 127

Pri divido de vortoj
Transportante la vortojn el unu linio en la sekvantan, ni ordinare dividas ilin per iliaj partoj gramatikaj, ĉar ĉiu parto gramatika en nia lingvo prezentas apartan vorton. Tiel ni ekzemple dividas: «Esper-anto», «ricev-ita» k.t.p. Sed tio ĉi tute
ne estas deviga regulo; ni faras ĝin nur por ne rompi subite
kun la kutimoj de aliaj lingvoj: efektive tiu ĉi maniero havas
nenian celon kaj signifon, ĉar la transportado de la vortoj
21

eLIBRO

LINGVAJ RESPONDOJ

estas afero pure papera, havanta nenion komunan kun la leĝoj de la lingvo; ni konsilas al vi per nenio vin ĝeni en la dividado de la vortoj kaj fari ĝin tute tiel, kiel en la donita okazo
estos al vi pli oportune. Eĉ se vi dividos ekzemple «apartenis», ni vidus en tio ĉi nenion malregulan, kvankam la aliaj lingvoj (tute sen ia logika kaŭzo) ne permesas tian dividadon.
Esperantisto, 1893, p. 32

22

eLIBRO

LINGVAJ RESPONDOJ

Etimologio. Vortfarado

Deveno de la nomo «Esperanto»
… La nomo de nia lingvo ne estas elpensita, kaj jen estas ĝia
historio:
Eldonante la unuan lernolibron de nia lingvo, mi prenis
por mi la pseŭdonimon «Esperanto»; la lingvo mem havis nenian propran nomon kaj estis nomata «la lingvo internacia
proponita de Esperanto». Pro oportuneco oni komencis uzadi
la esprimon «lingvo de Esperanto» (die Esperanto-Sprache);
aliaj esprimoj, kiujn kelkaj provis uzadi (ekzemple «la lingvo
internacia», «la internacia»), montris sin ne oportunaj kaj ne
enfortikiĝis, ĉar ili estis ne bone elparoleblaj, ne memoreblaj
por la publiko kaj prezentis nenion diﬁnitan (ĉar sub «lingvo
internacia» oni povas egale bone kompreni la Volapükon aŭ
aliajn proponitajn projektojn). Baldaŭ montriĝis, ke nur la
vorto «Esperanto» (sole aŭ kun aliaj vortoj) klare diferencigas nian lingvon de aliaj, kaj multaj amikoj komencis baldaŭ
en siaj leteroj aŭ artikoloj uzadi simple la solan vorton «Esperanto», ekzemple «la afero Esperanto», «skribi en Esperanto» k. s. Tiel iom post iom ellaboriĝis unuvorta nomo de nia
lingvo. Vidante, ke mia komenca pseŭdonimo transiris al la
afero mem kaj ke ĝi estas tre oportuna, mi baldaŭ tute ĉesis
uzadi mian pseŭdonimon, kaj ĝi restis nur kiel nomo por la
afero mem. La nomo «Esperanto» estas per si mem tute sen-

23

eLIBRO

LINGVAJ RESPONDOJ

logika; sed en sensignifa kondiĉa nomo kial ni bezonas logikon?
La Esperantisto, 1890, p. 60

Pri la uzado de formoj simplaj anstataŭ kunmetitaj
La vorto «bezonesti» estas kunmetita tute regule, kaj vi povas ĝin uzadi. Sed entute ni konsilas pli uzadi ĉiam formojn
simplajn anstataŭ kunmetitaj. Kunmetado de vortoj estas karaktera eco de la lingvo germana, kaj al tiu ĉi lingvo ĝi efektive donas grandan riĉecon de formoj; sed en nia lingvo la
vortoj pleje estas pli naturaj kaj pli bonsonaj, se ili estas ne
kunligataj, sed uzataj aparte.
La Esperantisto, 1891, p. 23

Pri la vortoj kun pseŭdosuﬁksoj
Kelkaj samideanoj forte malaprobas la uzadon de vortoj kun
pseŭdosuﬁksoj «cio», «toro» k. t. p (ekzemple: «civilizacio»,
«redaktoro» k.t.p.); ili diras, ke de tiaj vortoj ni devas preni
nur la radikan formon (ekzemple: «civiliz», «redakt») kaj ĉiujn devenajn formojn uzi nur kun suﬁkso aŭ ﬁniĝo pure Esperanta (ekzemple: «civilizo», «redaktejo», «redaktisto» anstataŭ «civilizacio», «redakcio», «redaktoro»). Kompreneble,
se tia vorto kiel ekzemple «redaktejo», estus tute identa kun
la vorto «redakcio» kaj povus ĝin perfekte anstataŭi, certe
neniu el ni plendus, se la vorto «redakcio» baldaŭ malaperus
el nia lingvo; sed se iu diras, ke la formoj pseŭdosuﬁksaj es24

eLIBRO

LINGVAJ RESPONDOJ

tas kontraŭ-Esperantaj, aŭ ke ili prezentas malaprobindan enkondukon de novaj vortoj, mi opinias, ke li eraras. Tiaj formoj,
kiel ekzemple «redakcio», «civilizacio» estas nek kontraŭ-Esperantaj, nek novaj, ĉar laŭ la §15 de nia gramatiko ili plene
apartenas al nia lingvo jam de la unua momento de ĝia naskiĝo. Ni povas esperi, ke pli aŭ malpli frue la pseŭdosuﬁksaj
vortoj «fremdaj» fariĝos arĥaismoj kaj cedos sian lokon al
vortoj «pure esperantaj»; ni povas eĉ konsili tion; sed postuli
tion ni ne povas, ĉar la diritaj vortoj ne sole havas en nia lingvo (laŭ la §15) plenan rajton de ekzistado, sed ankoraŭ dum
longa tempo multaj el tiuj pseŭdosuﬁksaj vortoj estos pli
oportunaj, pli naturaj kaj pli kompreneblaj, ol la ilin anstataŭontaj vortoj «pure Esperantaj». Ne venis ankoraŭ la tempo, ke ni estu tro pedantaj. Estas vero, ke sekve de nia toleremeco ni por kelkaj vortoj havos dum kelka tempo formojn
duoblajn (ekzemple: «evolucio» kaj «evoluo»); sed ŝajnas al
mi, ke estas multe pli bone havi en la unua tempo ian «embarason de riĉeco», ol malutili al si per ia ne suﬁĉe matura
dekreto, elĵetante el la lingvo vortojn, kies elĵetindeco ne estas ankoraŭ por ni tute certa.
Respondo 55, Oﬁciala Gazeto, IV, 1911, p. 222

Pri la preﬁkso «re»
ĉi tiu preﬁkso montras revenon al la loko aŭ al la stato, de kiu
oni iris. Sekve:
1. — Se A donis ion al B, kaj la donita objekto estas denove ĉe A, ni diras, ke B redonis ĝin, A reprenis ĝin, la objekto re-

25

eLIBRO

LINGVAJ RESPONDOJ

venis al A. Spegulo reĵetas la radiojn, kiuj falas sur ĝin. La pilko
resaltis de la tero.
En ĉi tiuj okazoj re montras revenon al la punkto de deiro.
2. — Se mi faris ion, kaj mi ĝin faras ankoraŭ unu fojon, mi
ankaŭ revenas (en mia ago) al la punkto, de kiu mi iris. Sekve ni diras refari (fari denove tion, kion oni jam faris), rekanti (ripeti kanton), rejuniĝi (fariĝi denove juna), resaniĝi (farigi denove sana) k.t.p.
En ĉi tiuj lastaj okazoj re montras la ripeton.
(ĉi tiu klarigo estas donita de D-ro Zamenhof mem.)
L. de Beaufront, Grammaire et exercices de la langue
internationale Esperanto, p. 109. Tradukis W. Bailey.

Konatiĝi
Ni uzas ordinare la formon «konatiĝi» (= fariĝi konato kun
iu), sed ankaŭ la formo «koniĝi» estas tute bona (= fari sin
koni ion).
La Esperantisto, 1891, p. 7

Pri «sidiĝi» kaj «eksidi»
Vi estas prava: anstataŭ «sidiĝu» estus pli bone diri «sidigu
vin» aŭ «eksidu»; tamen ĉar la formo «sidiĝu» jam de tre longe estas uzata preskaŭ de ĉiuj Esperantistoj, tial ĝi fariĝis jam
«esperantismo» kaj nomi ĝin eraro oni jam ne povas. Ne sole
en naturaj lingvoj, sed ankaŭ en lingvo artefarita ĉio, kio estas uzata de la plimulto da bonaj verkistoj, devas esti rigarda26

eLIBRO

LINGVAJ RESPONDOJ

ta kiel bona, se ĝi eĉ ne estas absolute logika; ĉar se ni postulos ĉiam nur logikon absolutan, tiam la libera uzado de lingvo
artefarita fariĝos tute ne ebla, ĉar tiam malaperos ĉiu utileco
de longa ekzerciĝado kaj en la deka jaro de uzado de la lingvo, kiel en la unua jaro, ĉiu devus konstante tro longe pripensadi kaj pesadi ĉiun sian vorton. Tamen la diferenco inter lingvo natura kaj lingvo artefarita konsistas en tio, ke, dum en
la unua oni devas uzi nur tiujn formojn, kiujn uzas bonaj verkistoj, kaj uzado de formo pli logika estas malpermesata, — en
lingvo artefarita ĉiu havas la rajton uzi formon pli logikan,
kvankam neniu ĝis nun ĝin uzis, kaj li povas esti konvinkita,
ke se lia formo estas efektive bona, ĝi baldaŭ trovos multajn
imitantojn kaj iom post iom elpuŝos la malpli logikan, kvankam ĝis nun pli uzatan formon malnovan.
Respondo 3, La Revuo, 1906, Decembro

Pri la preﬁkso «ge»
La preﬁkso «ge» rilatas ne sole al du personoj, sed ĝi povas
ﬁlati ankaŭ al multaj personoj; ĝi signifas simple «de ambaŭ
seksoj». Mi persone ĝis nun uzadis tiun ĉi preﬁkson ĉiam nur
por esprimi ian ambaŭseksan familian tutaĵon el personoj starantaj en la sama linio de parenceco; tial mi diradis ekzemple
«gepatroj», «gemastroj», «gefratoj», «genepoj», «gekuzoj»,
«getajloroj» (en la senco de «tajloro kaj lia edzino»); sed ni
neniam esprimis ekzemple per «getajloroj» la tutan familion
de tajloro, ĉar la geﬁloj de tajloro ne staras en la sama linio
de parenceco kun la tajloro, kaj mi ankaŭ evitadis diri «gesinjoroj» pri personoj, kiuj ne apartenas al unu familio (mi no27

eLIBRO

LINGVAJ RESPONDOJ

madis ilin «sinjoroj kaj sinjorinoj»). Tamen mi konfesas, ke mi
havis nenian kaŭzon, por uzadi la preﬁkson «ge» sole en la
dirita maniero. ĉar en la fundamenta (universala) vortaro de
nia lingvo «ge» signifas simple «de ambaŭ seksoj», kaj ĉar la
uzado de la preﬁkso en tiu ĉi senco neniam donas malkompreniĝon, tial ni povas tre bone uzi tiun ĉi preﬁkson en ĉiuj
okazoj, kiam ni parolas pri ambaŭ seksoj. Sekve se al personaro, kiu konsistas el ambaŭ seksoj, iu sin turnas kun la
vorto «gesinjoroj», li faras nenian eraron, kaj eble mi mem
ankaŭ de nun iafoje uzados la preﬁkson en tiu ĉi senco.
Respondo 6, La Revuo, 1901, Februaro

Pri la suﬁkso «aĵ» apud verbaj radikoj
Vi diras, ke kiam verba radiko ricevas la suﬁkson «aĵ», tiam
ni ofte ne scias, ĉu ĝi signifas «io, kio faras» aŭ «io, kio estas
farata». Kelkaj Esperantistoj opinias, ke la suﬁkso povas havi
nur unu el la diritaj du sencoj, ekzemple nur la aktivan, kaj
ĉiufoje, kiam ili trovas la diritan suﬁkson kun la senco pasiva, ili rigardas tion ĉi kiel simplan eraron. Tiu ĉi opinio tamen
estas neĝusta: «aĵ» per si mem havas nek sencon ekskluzive
aktivan, nek sencon ekskluzive pasivan, kaj tial ĝi povas esti
uzata en ambaŭ sencoj. Severe precizigi la signifon de tiu ĉi
suﬁkso en la senco aŭ nur aktiva aŭ nur pasiva — laŭ mia opinio — estas ne konsilinde, ĉar tio ĉi tute senbezone ligus nin
kaj devigus nin ofte uzadi tro longajn formojn. ¯enerale mi
devas ripeti ĉi tie tion, kion mi jam kelkajn fojojn esprimis ĉe
aliaj okazoj: ni ne devas peni, ke nia lingvo estu tro preciza,
ĉar tiam ni nin mem nur katenus kaj ofte, por esprimi plej
28

eLIBRO

LINGVAJ RESPONDOJ

simplan ideon, ni devus uzi vorton deksilaban; ĉiufoje, kiam
ni sen timo de malkompreniĝo povas doni al la uzanto liberecon, ni devas tion ĉi fari kaj permesi al li uzi laŭvole diversajn
formojn (se ili nur ne estas kontraŭ la leĝoj de nia lingvo aŭ
kontraŭ la logiko aŭ komprenebleco), anstataŭ postuli, ke li
nepre uzu ĉiam nur unu formon. En ĉiuj okazoj (tre maloftaj),
kiam la simpla uzado de «aĵ» povas doni ian malkompreniĝon,
ni povas ja tre bone helpi al ni (kiel vi mem tute prave proponis) per la uzado de participo aktiva aŭ pasiva (ekzemple
«ŝmirantaĵo» kaj «ŝmirataĵo», kiuj ambaŭ prezentas formojn
tute regule kreitajn laŭ la leĝoj de nia lingvo); sed ĉar, el 100
verbaj vortoj kun «aĵ», 99 estas tute klaraj, kial do ni devas
senbezone kateni nin kaj, precizigante la signifon de «aĵ» nur
aktive aŭ nur pasive, konstante esti devigataj uzadi «antaĵo»
aŭ «ataĵo» en ĉiuj aliaj okazoj? Por kio uzi ekzemple la longajn formojn «estantaĵo», «kreskantaĵo», aŭ «sendataĵo»,
«kraĉataĵo», k.t.p., se ni egale klare povas esprimi tion saman
per la pli mallongaj «estaĵo», «kreskaĵo», «sendaĵo», «kraĉaĵo» k t p., pri kies senco povas ekzisti nenia dubo? Sekve se
vi volas klarigi la signifon de «aĵ» kun verbaj radikoj, tiam
anstataŭ diri, ke «aĵ» kun verbo signifas nur «io, kio faras»,
aŭ nur «io, kio estas farata», mi konsilas al vi diri: «aĵ» kun
verbo signifas «ion, kio enhavas en si la ideon de la donita
verbo»; ĉu tiu ĉi ideo estas aktiva aŭ pasiva — tion ĉi la suﬁkso «aĵ» tute ne devas montri al ni, ĉar tion ĉi montras la senco
de la vorto mem aŭ — en okazo de speciala neceseco — la aldono de la suﬁkso de aktiveco aŭ pasiveco. Tiu ĉi «speciala
neceseco» tamen aperas nur tre malofte, ĉar eĉ ĉe tiuj verboj,
kiuj povas doni egale bone aĵon aktivan kaj pasivan, la senco de la aĵo estas facile komprenebla el la kunteksto; ekzem29

eLIBRO

LINGVAJ RESPONDOJ

ple se mi diros «mi donas tion ĉi al vi kiel garantiaĵon de mia
reveno», neniu ja povas dubi, ke ni parolas ne pri garantiataĵo, sed pri garantiantaĵo. Vian opinion, ke ofte (kiam povas
ekzisti nenia dubo) ni povas eĉ forĵeti la «aĵ» kaj uzi simple
nur la substantivan ﬁniĝon «o», — mi trovas tute prava; sed
en la plimulto da okazoj inter «o» kaj «aĵo» estas granda diferenco.
P. S. — Per stranga renkontiĝo de la cirkonstancoj mi ĵus ricevis leteron, kiu prezentas bonan ilustraĵon al tio, kion mi
supre diris pri tro granda logikeco. Mia korespondanto skribas (iom ŝerce), ke la esprimo «Parolo de X en la kunveno Y»
estas tute mallogika kaj malpreciza: anstataŭ «parolo» oni
devas en tia okazo diri «antaŭpublikparolataĵo». ĉu vi aprobas tian precizan vorton?
Respondo 11, La Revuo, 1907, Aprilo

Pri la suﬁkso «ar»
Vi diras, ke la suﬁkson «ar» ni devas uzi nur por esprimi aron
da tiaj objektoj, kiuj estas esence ligitaj inter si kaj prezentas
ian unuecon, kolektivan objekton (ekzemple «vortaro», «arbaro», «homaro»); sed por ia nombro da samspecaj objektoj,
kiuj ne estas esence ligitaj inter si kaj ne prezentas kune ian
unu ideon, vi konsilas uzi la esprimon «aron da» (ekzemple:
«li ellernis aron da vortoj», «tie kuŝis aro da dehakitaj arboj»
k.t.p. ). Vian opinion mi trovas ĝusta. — Pri la dua senco de
la vorto «aro» (mezuro) volu kompari mian respondon n° 24.
Respondo 33, La Revuo, 1908, Majo

30

eLIBRO

LINGVAJ RESPONDOJ

Pri la suﬁkso «eg»
Tute prave vi diras, ke la suﬁkso «eg» ne povas servi por simpla anstataŭado de la vortoj «granda» aŭ «tre», sed ĝi devas
servi por kreado de vortoj novaj kun senco speciala. Tia neĝusta uzado de la suﬁkso certe ne estas aprobinda, kaj, kiom
oni povas, oni devas ĝin eviti. Tamen esti tro severaj en ĉi tiu
rilato ni ankaŭ ne devas. En multaj okazoj, en kiuj ni povus
bone uzi la vortojn «granda» aŭ «tre», ni povas ankaŭ sen
peko kontraŭ la spirito de Esperanto uzi la suﬁkson «eg», ĉar
tre ofte la saman ideon unu persono povas prezenti al si kiel
ideon simplan en granda mezuro, dum alia persono ĝin prezentas al si kiel ideon specialan. Ekzemple, la vorton «bonega» ni preskaŭ ĉiam povus anstataŭigi per «tre bona», kaj
tamen en la samaj okazoj oni ankaŭ povas prezenti al si bonecon eksterordinaran kaj uzi por ĝi vorton apartan tiel same,
kiel oni faras preskaŭ en ĉiuj lingvoj. Laŭ mia opinio ni devas
esti tre singardaj nur en tiaj okazoj, en kiuj ni povus ricevi aŭ
senduban, por niaj oreloj malagrablan, eraron kontraŭ la lingvo, aŭ tute malĝustan sencon; sed en ĉiuj aliaj okazoj tro
granda severeco kaj katenado estas superﬂua. En tiaj okazoj,
kie kelka libereco alportas al ni nenian malutilon, kial ni devus senbezone nin malliberigi?
Respondo38, La Revuo, 1908, Majo

31

eLIBRO

LINGVAJ RESPONDOJ

Pri la vorto «ero»
Efektive estus pli bone, se por la ideo de tempokalkulo ni
uzus ian alian vorton anstataŭ «ero», kiu havas jam diﬁnitan
signifon en la Universala Vortaro. Sed ĉar la vorto «ero» en
la senco de tempokalkulo estas vorto pure internacia, tial laŭ
la §15 de nia fundamenta gramatiko ni havas plenan rajton
ĝin uzi. ĉar la «ero» de la Universala Vortaro kaj la «ero» science internacia havas tro malsamajn signifojn, tial ni ne bezonas timi, ke oni ilin iam reciproke konfuzos. Cetere, se la
vorto «ero» laŭ la §15 de nia gramatiko estas plene permesata,
ĝi kompreneble ne estas deviga, kaj ni havas plenan rajton uzi
anstataŭ ĝi «tempokalkulo» aŭ ion similan, kion proponos
niaj specialistoj.
Respondo 24, La Revuo, 1907, Aŭgusto

Pri la suﬁkso «ig» kun verbaj radikoj
Oni ofte demandadis sin, ĉu kun la verbaj radikoj «igi» signifas «igi — anta» aŭ «igi — ata». Sed la demando per si mem
estas ne ĝusta, ĉar «igi» kun verbo signifas nek «igi — anta»,
nek «igi — ata», sed nur «igi — i», sekve ĝi povas tre bone esti
uzata en ambaŭ sencoj (aktiva kaj pasiva). En la plimulto da
okazoj la senco de «ig» en verboj prezentas absolute nenian
malklaraĵon; sed en tiuj okazoj, kie malkompreniĝo povas
aperi, ni devas ĝin eviti ne per senbezona katenado de la senco de «ig» (kio estus tiel same neoportuna, kiel la katenado
de «aĵ», pri kiu mi parolis en la respondo 11, sed per precizigo de nia frazo mem. Ekzemple, ni ne povas diri «sciigi ami32

eLIBRO

LINGVAJ RESPONDOJ

kon novaĵon», sed ni povas diri «sciigi amikon pri novaĵo» aŭ
«sciigi novaĵon al amiko»; ambaŭ frazoj estas tute regulaj kaj
ambaŭ estas tute klaraj, — kial do ni devas demandi nin, kiu
el la diritaj frazoj estas la sole bona? En frazo, en kiu la verbo kun «ig» havas du komplementojn, la akuzativo kaj prepozicio montras tute klare la rilaton inter la ambaŭ komplementoj; frazo, kiu havas nur unu komplementon, estas ordinare ankaŭ tute klara, ĉar la forestado de le dua komplemento per si mem jam montras la sencon de la frazo (ekzemple,
se mi, sen plua precizigo per «al», diros «mi manĝigas mian
ĉevalon», neniu dubos pri la Senco de la frazo); ﬁne en tiuj tre
maloftaj okazoj, kiam ni efektive povas timi malkompreniĝon, ni ja tute ne bezonas aktivigi aŭ pasivigi la sencon de la
suﬁkso «ig», sed ni povas tute bone kaj regule aktivigi aŭ pasivigi la verbon, dirante «manĝantigi» kaj «manĝatigi». La suﬁkso «ig» per si mem havas sencon tute diﬁnitan (= fari, lasi,
kaŭzi); ĝi fariĝas neklara nur tiam, kiam ni krom ĝia propra
senco nepre volas altrudi al ĝi ian sencon aldonan, kiun ĝi per
si mem ne havas kaj ne devas havi kaj kiu (en okazo de efektiva neceseco) devas esti esprimata per alia rimedo (ekzemple, sencon de aktivigado aŭ pasivigado, de daŭrigado aŭ momentigado k.t.p.).
Respondo 13, La Revuo, 1907, Aprilo

33

eLIBRO

LINGVAJ RESPONDOJ

Pri forlasado de suﬁksoj
En la frazo «la akvo plenigas la kruĉon» la senco diras al ni,
ke la suﬁkso «ig» estas necesa, kaj uzi tie la vorton «plenas»
anstataŭ «plenigas» mi ne konsilus, ĉar ni tiam tro evidente
pekus kontraŭ la logiko. Forlasi iun suﬁkson, por ricevi vorton pli mallongan, ni povas nur en tiaj okazoj, se la neceseco de la suﬁkso estas iom duba, ekzemple kiam la verbon, de
ni uzatan, ni povas rigardi ne kiel devenantan, sed kiel memstaran, aŭ kiam la maniero de la deveno estas ne tute klara.
Sed la verbo de la supre citita frazo ne sole tute sendube devenas de alia vorto ( «plena»), sed la maniero de tiu devenado estas tute klara, sekve ni devas uzi tiun klaran suﬁkson, kiu
servas por la devenigo de la dirita vorto.
Respondo 44, La Revuo, 1908, Aŭgusto

Pri la deveno de la vorto «edzo»
Dank’al la afableco de S-ro D-ro Zamenhof, mi ricevis la solvon de tiu malgranda enigmo … La vere primitiva formo estas ne edz, sed edzin, de kiu devenas la formo edzo. Tiel same
fraŭlo devenas de fraŭlino, kuzo de kuzino, kaj feo, kiun oni
povus uzi, por montri fablan estulon, ekz. Oberono, kaj kiun
oni povas devenigi de feino.
La vorto edzino estis primitive suﬁkso, kiu poste fariĝis sendependa de la radikoj, al kiuj ĝi estis primitive aldonita. Jen
kiamaniere la Majstro klarigis al mi la aferon:
En la germana lingvo, reĝido heredonto de la krono estas nomata Kronprinz, kiu fariĝas en Esperanto kronprinco.
34

eLIBRO

LINGVAJ RESPONDOJ

La virino kunigita kun la kronprinco per leĝa ligilo estas nomata germane Kronprinzessin. ĉi tiun lastan vorton D-ro Zamenhof transskribis Esperante kronprincedzino, kaj li tuj rimarkis, ke la ﬁniĝo de tiu vorto, t. e. edzino, ricevis per si
mem la sencon de virino kunigita kun viro per leĝa ligilo. Li
do faris el ĉi tiu vorto: unue, ĝeneralan suﬁkson, esprimantan diﬁnitan rilaton kaj due vorton memstaran kun tiu sama
signifo. Poste el la vorto edzino li tute logike devenigis la
vorton edzo.
Laŭ artikolo de Emile Boirac en la Oﬁciala Gazeto, Dec. 1913.

35

eLIBRO

LINGVAJ RESPONDOJ

Leksikologio. Vortaroj

Pri plena vortarego
Efektive, ni ekstreme bezonas plenan vortaregon, kiu enhavus ne sole ĉiujn vortojn de la ordinara vivo, sed ankaŭ ĉiujn
vortojn teknikajn de ĉiuj sciencoj, artoj kaj metioj, ĉiujn nomojn geograﬁajn, historiajn, personajn k.t.p.; nia Lingva Komitato farus al ni tre grandan servon, se ĝi per komuna laboro de ĉiuj siaj membroj pretigus tian vortaregon. Sed eldoni
tian vortaregon kun karaktero oﬁciale ﬁksita la Lingva Komitato nun ne povas kaj longe ankoraŭ ne povos, ĉar tia laboro estas ne sole tre malfacila kaj la kompetenta esploro kaj
ﬁkso de ĉiuj el la senlima multego da vortoj postulas multege da tempo kaj fortoj, sed tia laboro estus eĉ rekte malutila. Se tian grandampleksan ﬁksitan vortaregon, kiun povas
krei nur tre longa kaj ĉiuﬂanka uzado kaj elprovado, ni volus
pretigi teorie kaj «en rapideco», ni tre danĝere enkatenigus
nian lingvon, ni malpermesus al ĝi libere kaj sane disvolviĝi;
ni perforte altrudus al la lingvo multajn formojn kaj vortojn,
kiuj al tiu aŭ alia kunlaboranto de la vortaro pro nesuﬁĉa elprovo en la unua momento ŝajnis bonaj, sed kiuj poste en la
praktika uzado povus montriĝi tute malbonaj. Tia konsidero
estis interalie ankaŭ la kaŭzo, pro kiu mi, publikigonte mian
unuan libron pri Esperanto, decidis forĵeti la tro grandan vortaron kaj tro abundan aﬁksaron, kiujn mi estis pretiginta teo36

eLIBRO

LINGVAJ RESPONDOJ

rie, kaj mi decidis publikigi vortareton nur tre malgrandan kaj
nur plej necesan por la ordinara vivo, lasante ĉion alian al
libera, iom-post-ioma ellaboriĝado. Sed se la Lingva Komitato
ne povas doni al ni jam nun plenan vortaregon oﬁciale ﬁksitan, ĝi povas tamen fari ion alian (kaj parton de tio ĝi jam faris
kaj faras): dividinte la grandegan laboron inter ĉiuj komitatanoj (el kiuj ĉiu nepre devas ion fari) kaj inter aliaj helpantoj, ĝi povas krei en ne tro longa tempo plenan vortaregon
provizoran. Kiam tiu vortarego estos preta, ĝi servos kiel neoﬁciala kaj ne deviga konsilanto por ĉiuj, kiuj bezonas uzi
tiun aŭ alian vorton aŭ nomon, sed ne povas aŭ ne volas
mem ĝin elekti kaj, ne havas la eblon serĉi en nia tuta literaturo, ĉu kaj kiamaniere iu jam uzis tiun vorton. Tiu «rapidece» pretigita vortarego tute ne estus deviga: ĉiu, kiu trovus,
ke tiu aŭ alia vorto estas malbona, havus plenan rajton uzi
alian vorton; kaj poste la Lingva Komitato povus periode publikigadi listojn da vortoj, pri kiuj ĝi estos konstatinta, ke la
vivo kaj kompetentula uzado ﬁksis por ili alian formon, ol
kiun ili ĝis nun havis en la provizora vortarego; sed ĉiuj vortoj, kiuj oﬁciale ne estos anstataŭigitaj, restos uzeblaj. Tiamaniere la Provizora Vortarego kun ĝiaj estontaj periodaj Aldonoj restos ĉiam plej grava konsilanto por ĉiuj verkantoj, kaj
el la vortarego provizora iom post iom elkreskos la estonta
vortarego oﬁciale ﬁksita. — Mia ideo estas kompreneble nur
teoria; ĉu ĝi estas efektiviginda kaj efektivigebla, — pri tio povas juĝi nur la estraro de la Lingva Komitato, kiu sola havas
aŭtoritaton kaj sperton pri tiu demando; tamen mian respondon pri la vortarego mi donas publike por tio, ke niaj samideanoj havu okazon pripensi la aferon kaj eble esprimi ian

37

eLIBRO

LINGVAJ RESPONDOJ

utilan opinion, aŭ proponi sian helpon al la Komitato, se tiu
lasta ĝin bezonus.
Respondo 58, Oﬁciala Gazeto, IV, 1911, p. 223

Pri «ujo» kaj «ingo»
S-ro Fruictier klarigis al mi, ke, laŭ D-ro Zamenhof, ujo estas
vazo aŭ kesto aŭ io simila, kiu entenas la tuton, kaj ingo entenas nur parton.
Carlo Bourlet, Lingvo Internacia, 1904, p. 170

Pri la ortograﬁo de propraj nomoj
Propran nomon oni povas nun skribi tiel, kiel ĝi estas skribata
en la gepatra lingvo de ĝia posedanto, ĉar en la nuna tempo
la fonetika skribado de multaj nomoj kaŭzus tro grandan
kriplaĵon de tiuj nomoj kaj diversajn malkomprenaĵojn. Sed
tio ĉi estas nur rimedo provizora; ni devas celadi al tio, ke pli
aŭ malpli frue en la lingvo internacia ĉiuj nomoj estu skribataj laŭ la fonetiko internacia de tiu ĉi lingvo, por ke ĉiuj nacioj povu legi ĝuste tiujn nomojn.
Esperantistische Mitteilungen, Junio 1904
(citita en Lingvo lnternacia, 1904, p. 216).

38

eLIBRO

LINGVAJ RESPONDOJ

Pri la nomoj de landoj
De la komenco ĝis nun mi ĉiam uzadis la nomon «Egipto» ne
por la lando, sed por la popolo; la landon mi nomadis «Egiptujo». Mi tion faradis ne pro nesuﬁĉa pripenso, sed tute pripensite kaj intence. En la novaj landoj (ekzemple en ĉiuj landoj Amerikaj), la lando fakte kaj morale apartenas ne al ia
diﬁnita gento, sed egalrajte al ĉiuj siaj loĝantoj; tial estas afero
tute natura, ke tie la lando ne uzas por si (per «uj»), la nomon
de ia gento, sed kontraŭe, ĉiuj ĝiaj loĝantoj uzas por si (per
«an») la nomon de la lando. Tute alia afero estis (kaj tradicie
restis) en la landoj malnovaj: ĉiun pecon da tero okupis ia
speciala gento, nomis la landon sia speciala genta propraĵo
kaj ĉiujn aligentajn loĝantojn aŭ ekstermis, aŭ permesis al ili
vivi en la lando kiel «fremduloj»; tial la landoj malnovaj preskaŭ ĉiam portas la nomon de tiu aŭ alia gento, kaj en Esperanto, ĝis la tempo, kiam ni havos nomojn pure geograﬁajn,
ni tion esprimas per la suﬁkso «uj». La apud-Nila lando en la
tempo de sia plej grava historia valoro estis lando antikva,
aranĝita laŭ la principo «lando apartenas al unu gento», ĝi
sekve nepre devas havi la suﬁkson «uj», por ke ni povu esprimi la tre gravan por antikva lando diferencon inter la gentomastro kaj la gentoj-fremduloj; ni scias ja el la Biblio, ke tiu
diferenco en Egiptujo estis tre granda! ĉiuj novaj landoj, ne
aranĝitaj laŭ la principo «lando apartenas al unu gento», neniam devas uzi la suﬁkson «uj»; ni devas sekve diri «Usono»,
«Kanado» k.t.p. Se mi dum longa tempo uzadis «Brazilujo»,
«ĉilujo» k t. p., mi konfesas nun, ke tio estis eraro. Ni povus
diri «Brazilo, ĉilo» k.t.p., tamen mi ne konsilas tion fari, parte

39

eLIBRO

LINGVAJ RESPONDOJ

pro tio, ke por la Slavoj kaj la Germanoj, kiuj alkutimiĝis al
«Brazilia», «Brazilien», «ĉiliec», la vortoj «Brazilo», «ĉilo»
ĉiam sonus kiel nomoj de popoloj, parte pro tio, ke la longatempe uzitaj formoj «Brazilo», «ĉilo» en la senco de popolo
donus nun grandan konfuzon, se la samajn formojn ni uzus
nun en senco de lando. Sed tute oportune eviti samtempe
ĉiujn tri malbonaĵojn (t. e. eraron, kontraŭkutimecon kaj konfuzon) ni povas tre bone, se ni de nun uzados por la diritaj
landoj la formojn «Brazilio», «ĉilio»; kaj tiel mi konsilas agi.
Tiel same ni neniam devas diri «Meksikujo»; ni devus diri
«Meksiko», sed, por fari diferencon inter la urbo kaj la samnoma lando, mi konsilas fari tion, kion ni faris kun aliaj similcirkonstancaj landoj, t. e. nomi la urbon «Meksiko» kaj la
landon «Meksikio» (kiel Alĝero-Alĝerio, Tuniso-Tunisio
k.t.p.). — Nun restas la demando pri la landoj Eŭropaj. Pli aŭ
malpli frue venos eble la tempo, kiam ĉiuj Eŭropaj landoj ricevos nomojn neŭtrale geograﬁajn; sed tiel longe, kiel ni uzas
por ili nomojn de gentoj, ni devas ĉiam uzi tiujn nomojn kun
la suﬁkso «uj». Estas vero, ke ekzistas tri Eŭropaj regnoj, por
kiuj la suﬁkso «uj» estas ne tute logika (Aŭstrujo, Belgujo kaj
Svisujo), kaj se la Akademio trovus necesa anstataŭigi en ili
la «uj» per «i», mi tion ne malkonsilus; sed fari propravole
escepton por tiuj tri regnoj mi al niaj verkistoj ne konsilus, ĉar
la Esperantistoj jam tro forte alkutimiĝis al la ĝisnunaj, neniom ĝenantaj nomoj de tiuj tre gravaj kaj ofte citataj regnoj,
kaj por fari rompon en tiu alkutimiĝo mi ne vidas ian gravan
neceson. ĉar la tuta esenco de lingvo estas bazita antaŭ ĉio
sur interkonsento, tial komuna ĝisnuna uzado devas ludi en
lingvo pli gravan rolon, ol seke teoria logikeco; oferi la unu-

40

eLIBRO

LINGVAJ RESPONDOJ

an al la dua mi konsilus nur en tia okazo, se nia Lingva Komitato tion postulus.
Respondo 47, Oﬁciala Gazeto, III, 1911, p. 291

Pri «daŭri» kaj «ĉesi»
«Daŭri»: esti plue, ne esti ﬁnita; «ĉesi»: komenci ne …i, aŭ komenci ne esti. El tiu signifo sekvas la reguloj de uzado de tiuj
vortoj kaj de iliaj devenaĵoj «daŭrigi», «ĉesigi» k.t.p. Ekzemple: oni povas diri: «la laboro daŭras» (la laboro estas plue, ne
estas ﬁnita), sed oni ne povas diri: «mi daŭras labori» (mi
estas plue labori! mi ne estas ﬁnita labori!); ankaŭ ne estas
bone diri (kiel mi mem bedaŭrinde faris kelkfoje): «mi daŭrigas labori» (mi igas esti plue labori!); oni devas diri: «mi daŭrigas mian laboron» (mi igas mian laboron esti plue) aŭ «mi
laboras plue». Oni povas diri: «mi ĉesas labori» (mi komencas ne labori) aŭ «la pluvo ĉesas» (la pluvo komencas ne esti),
sed ne estas bone forlogiĝi per la analogio kun «komenci» kaj
diri: «mi ĉesas mian laboron» (mi komencas ne …i aŭ ne esti
mian laboron!); estas preferinde diri: «mi ĉesigas mian laboron» (mi igas mian laboron komenci ne esti) .
Respondo 49, Oﬁciala Gazeto, III, 1911, p. 294

41

eLIBRO

LINGVAJ RESPONDOJ

Pri la senco de «ŝati»
La vorton «ŝati» mi uzas ordinare en la senco de «rigardi kiel
valoran, kiel gravan». Ekzemple: la gazetoj tre ŝatas la kunlaboradon de aŭtoroj gloraj, sed tute ne ŝatas la kunlaboradon de komencantoj.
Respondo 53, Oﬁciala Gazeto, IV, 1911, p. 221

Pri la vorto «forkaperi».
La vorto «forkaperis», kiun vi trovis en «La Rabistoj», ne estas preseraro. La vorto «kaperi» (kiu sin trovas en la vortaroj
Esperanto-germana kaj germana-esperanta) signifas proksimume «rabi korsare» aŭ «rabi sur la maro».
Respondo 31, La Revuo, 1908, Februaro

Pri la vorto «kateĥizi».
La vorton «kateĥizi», uzitan en la vortaro de O’Connor, mi
trovas tute bona, ĉar ĝi estas internacia; el tiu vorto ni povas
tute bone devenigi la vortojn «kateĥizo», «kateĥizisto», «kateĥizato»; el tio ĉi tamen tute ne sekvas, ke la vortoj «kateĥismo» kaj «katehisto» estas malbonaj. «Kateĥismo» estas io
alia ol «kateĥizo»; sed se eĉ ni dirus, ke ambaŭ vortoj estas
identaj kaj ni povas uzi «kateĥizo» anstataŭ «kateĥismo», ni
eĉ en tiu okazo tute ne bezonus elĵeti el nia lingvo la tute internacian kaj bonan vorton «kateĥismo», sed ni povas tute
sen ia maloportuneco lasi la vivon al ambaŭ vortoj kaj tran42

eLIBRO

LINGVAJ RESPONDOJ

kvile atendi, ke la komuna uzado iom post iom donos pli
grandan forton al unu vorto kaj faros el la dua vorto ne plu
uzatan arĥaismon.
Respondo 39, La Revuo, 1908, Majo

Pri la vorto «laktumo»
Mi tute konsentas kun vi, ke «lakto» kaj «laktumo» havas
inter si preskaŭ nenion komunan, kaj ni havus plenan rajton
uzi por «laktumo» ian vorton tute memstaran. Sed ĉar en
multaj lingvoj por ambaŭ diritaj vortoj estas uzata la sama
radiko, kaj ĉar la vorto «laktumo» estas ne malpli oportuna,
ol ĉia tute memstara vorto, kaj ĉar tiu vorto jam troviĝas en
la «Fundamento de Esperanto», tial ekzistas absolute nenia
neceseco, ke ni forĵetu la oportunan vorton jam konatan kaj
devigu la Esperantistojn lerni novan vorton.
Respondo 37 b, La Revuo, 1908, Majo

43

eLIBRO

LINGVAJ RESPONDOJ

Kazoj

Nominativo post «po»
Inter la esprimoj «doni po 2 pecojn» kaj «doni po 2 pecoj»
estas ankoraŭ malfacile diri, kiu estas la pli bona, kaj tial ambaŭ esprimoj estas uzeblaj kaj bonaj. Tamen konsiderante, ke
danke la intervenon de la vorto «po» la «pecoj» jam ne dependas rekte de la «doni», ni konsilas uzi post «po» (tiel same
kiel post «da») la nominativon ( «doni po 2 pecoj»). Alia kaŭzo por tiu ĉi konsilo estas ankaŭ la cirkonstanco, ke laŭ nia
opinio «ĉie, kie oni dubas inter la nominativo kaj akuzativo,
oni devas uzi la nominativon».
La Esperantisto, 1891, p. 7

Pri la akuzativo
Tuŝante la akuzativon mi povas al vi doni la jenan konsilon:
uzu ĝin ĉiam nur en tiuj okazoj, kie vi vidas ke ĝi estas efektive necesa; en ĉiuj aliaj okazoj, kie vi ne scias, ĉu oni devas
uzi la akuzativon aŭ la nominativon — uzu ĉiam la nominativon. La akuzativo estas enkondukita nur el neceso, ĉar sen
ĝi la senco ofte estus ne klara; sed ĝia uzado en okazo de nebezono pli multe malbeligas la lingvon ol la neuzado en okazo de bezono.
La Esperantisto, 1890, p.27
44

eLIBRO

LINGVAJ RESPONDOJ

La akuzativo en nia lingvo neniam dependas de la antaŭiranta prepozicio (ĉar la prepozicioj per si mem neniam postulas
ĉe ni la akuzativon), sed nur de la senco. La akuzativon ni uzas
nur en tri okazoj:
a) por montri la suferanton de la faro (t. e. post verboj havantaj sencon aktivan), ekzemple «mi batas lin», «mi diras la
vorton»;
b) por montri direkton (t. e. movadon al ia loko, en diferenco de movado sur ia loko), se la prepozicio mem tion ĉi ne
montras; ekzemple, ni diras «mi venas al la celo» (ne «al la
celon»), ĉar «al» mem jam montras direkton, sed ni devas
diferencigi inter «mi amas iri en la urbo» kaj «mi amas iri en
la urbon» (aŭ simple «iri la urbon») laŭ tio, ĉu mi amas iri sur
la stratoj de la urbo aŭ ĉu mi amas iri el ekstere en la urbon
( «iri al la urbo» signifas nur aliri, sed ne eniri);
c) en ĉiuj okazoj, kiam ni ne scias, kian prepozicion uzi, ni
povas uzi la akuzativon anstataŭ la prepozicio «je»; ekzemple
en la esprimo «mi kontentiĝas tion ĉi» la akuzativo ne dependas de la verbo «kontentiĝas» sed anstataŭas nur la forlasitan prepozicion «je» (= mi kontentiĝas je tio ĉi).
Esperantisto, 1892, p. 62

Nominativo aŭ akuzativo?
En la ekzemploj, kiujn vi citis, la diferenco inter akuzativo kaj
nominativo ne estas granda, kaj ofte ambaŭ formoj estas egale bonaj. Sed ĝenerale mi tenas min je la sekvanta principo:
mi vidis lin grandan = mi vidis lin, kiu estis granda (aŭ kiam
li estis granda); mi vidis lin granda = mi vidis, ke li estas gran45

eLIBRO

LINGVAJ RESPONDOJ

da. Kian manon mi tenis sur la tablo? la manon kuŝantan (la
duan manon, kiu ne kuŝis, mi eble tenis en la poŝo); kiel (aŭ
en kia maniero) mi tenis mian manon? mi tenis ĝin kuŝanta
sur la tablo.
Lingvo lnternacia, 1906, p. 121

Pri la akuzativo post «anstataŭ»
Kiel ĉiu alia prepozicio, tiel ankaŭ «anstataŭ» per si mem postulas ĉiam la nominativon; se tamen ofte oni trovas ĉe bonaj aŭtoroj post «anstataŭ» la akuzativon, tiu ĉi lasta estas
uzita ne pro la prepozicio, sed pro aliaj cirkonstancoj. Ekzemple, en la frazo: «Petro batis Paŭlon anstataŭ Vilhelmon»,
la lasta parto de la frazo prezentas nur mallongigon (= anstataŭ bati Vilhelmon), kaj la akuzativo forigas ĉiun dubon pri
tio, ke anstataŭigita estis ne la batanto, sed la batato.
Respondo 51, Oﬁciala Gazeto, IV, 1911, p. 2

Pri la kazo post «kiel»
La frazon «ĝi (la diskutado) trafas Ibsenon kiel teoriisto» mi
trovas nebona; mi konsilas diri «kiel teoriiston». La esprimo
«kiel teoriisto» signifas, ke ĝi (la diskutado) estas teoriisto kaj,
estante teoriisto, ĝi trafas Ibsenon. Nominativon apud akuzativo mi uzas ordinare nur tiam, kiam la nominativo devas
havi la sencon de «ke … estas», «ke … estu» k.t.p. Ekzemple:
«mi trovas tiun ĉi vinon bona» = mi trovas, ke tiu ĉi vino estas bona; «oni faris lin generalo» = oni faris, ke li estu gene46

eLIBRO

LINGVAJ RESPONDOJ

ralo. Sed se, anstataŭ supozigi la mankantan ligantan vorton
«ke», la frazo havas ligantan vorton alian (ekzemple «kiel»),
tiam devas esti uzata tiu kazo, kiun postulas la senco de la
ekzistanta liganta vorto. Se du komplementoj estas ligataj per
la vorto «kiel», tiam mi ordinare akordigas kaze la sekvantan
komplementon kun la komplemento antaŭiranta, ĉar alie la
senco estus tute alia kaj la nominativa komplemento sence
rilatus ne al la antaŭstaranta komplemento, sed al la subjekto de la frazo. «Mi elektis lin kiel prezidanto» signifas: «mi
elektis lin, ĉar mi estas prezidanto», aŭ «mi elektis lin, kvazaŭ mi estus prezidanto», aŭ «mi elektis lin en tia maniero,
en kia prezidanto elektas». «Mi elektis lin kiel prezidanton»
signifas: «kiel oni elektas prezidanton», aŭ «por havi en li
prezidanton». Sekve se ni volas esprimi, ke la elektota estu
prezidanto, ni povas diri: aŭ «mi elektis lin kiel prezidanton»,
aŭ «mi elektis lin prezidanto» (= ke li estu prezidanto), sed ni
ne povas diri «mi elektis lin kiel prezidanto», ĉar tiam la senco
estus tute alia.
Respondo 7, La Revuo, 1907, Februaro

47

eLIBRO

LINGVAJ RESPONDOJ

Pri la akuzativo post «tra».
Povas esti, ke mi baldaŭ proponos al la voĉdonado de la Lingva Komitato, ke post prepozicio oni uzu la akuzativon nur en
okazoj de nepra bezono, sed en ĉiuj iom dubaj okazoj oni ĝin
ne uzu. Se la Lingva Komitato tion akceptos, tiam oni kredeble neniam uzos plu la akuzativon post la prepozicio «tra».
Sed ĝis nun la uzado de akuzativo post «tra» tute ne estas
kontraŭregula. Nominativon ni uzas nur post tiuj prepozicioj,
kies senco estas ĉiam egala; ekzemple la prepozicio «al» ne
povas unu fojon signiﬁ direkton kaj alian fojon ne, tial ni post
«al» ĉiam uzas la nominativon; sed ekzistas prepozicioj (ekzemple «en», «sur» k.t.p.), kiuj per si mem ne montras direkton, tial, por esprimi direkton, ni uzas post ili la akuzativon.
Al tiuj prepozicioj apartenas interalie ankaŭ «tra» kaj «kontraŭ», tial ni post la diritaj prepozicioj povas uzi ambaŭ kazojn, malgraŭ ke en la aliaj lingvoj oni uzas post ili ĉiam nur unu
kazon (tiu ĉi lasta cirkonstanco kredeble estis la kaŭzo de via
erara opinio, kvazaŭ ni post «tra» ĉiam devas uzi nur la nominativon). Estas vero, ke dum la diferenco inter «en» direkta
kaj «en» sendirekta estas tre granda, la diferenco inter «tra»
direkta kaj sendirekta estas tiel malgranda, ke en la plejmulto
da okazoj ni povas egale bone uzi la nominativon, kiel la akuzativon; ekzistas tamen okazoj, kiam estas dezirinde fari inter la ambaŭ kazoj. Ekzemple, irante tra la urbo, mi povas
resti en ĝi suﬁĉe longe aŭ eĉ tute ne forlasi ĝin; sed, irante tra
la urbon, mi celas (tra la urbo) eksteren de la urbo. En «La
Rabistoj», Schweizer tute bone povus diri «la sono de lia nazo
povus peli homojn tra trueto de kudrilo»; tamen la esprimo
«tra trueton» estas multe pli forta, ĉar ĝi montras, ke la eﬁko
48

eLIBRO

LINGVAJ RESPONDOJ

de la sono estas tiel granda, ke la homoj volus nepre veni eksteren; tie ne la trueto mem estas grava. sed nur la celado esti
kiel eble plej baldaŭ ekstere de la trueto.
Respondo 27, La Revuo, 1908, Februaro

Pri la akuzativo post verboj de movo
Se la vorton «meti» (aŭ «ĵeti», «fali» k.t.p.) sekvas substantivo aŭ pronomo kun la prepozicioj «antaŭ», «post», «inter» k.
c., estus ordinare pli ĝuste uzi la substantivon aŭ pronomon
en akuzativo, ĉar ni tie ordinare havas la sencon de direkto;
ekzemple, «metu la korbon antaŭ la pordon». Tamen ofte oni
povas en tiaj okazoj uzi sen eraro ankaŭ la nominativon, se
la senco de direkto koncernas ne la substantivon aŭ la pronomon, pri kiu ni parolas, sed ian alian vorton, kiun ni subkomprenas; ekzemple, oni povas tute bone diri «oni metis
antaŭ mi manĝilaron», komprenante sub tio: «oni metis antaŭ mi sur la tablon manĝilaron». En tiaj okazoj oni povas
egale bone uzi la nominativon aŭ la akuzativon, kaj ŝajnas al
mi, ke decidi, ke oni en tiuj okazoj uzu ekskluzive nur la nominativon aŭ nur la akuzativon, ni ne bezonas. Se iam la libereco en tiu ĉi rilato fariĝos por ni tro ĝenanta, kaj la vivo
mem ne decidos iom post iom tiun ĉi demandon, tiam ni proponos al la Lingva Komitato, ke ĝi donu al ni por tiu ĉi demando ian ekskluzivigan decidon. — Post «sidiĝi» ni povas
egale bone uzi la akuzativon kaj la nominativon, depende de
tio, ĉu ni volas esprimi movon aŭ komencon de nova stato.
Tamen, ĉar la nominativo estas ĉiam pli simpla kaj pli facila,

49

eLIBRO

LINGVAJ RESPONDOJ

ol la akuzativo, tial ŝajnas al mi, ke estus bone, se ni alkutimiĝus en ĉiuj okazoj dubaj preferi la nominativon.
Respondo 41 a, La Revuo, 1908, Majo

50

eLIBRO

LINGVAJ RESPONDOJ

Adjektivo

Adverbo kaj adjektivo
En la tempo, kiam estis verkata la «Dua Libro», la demando,
ĉu oni devas diri «estas varme» aŭ «estas varma», ne estis
ankoraŭ absolute decidita kaj la uzado de unu formo estis
egale bona, kiel la uzado de la dua. Nun tiu ĉi demando iom
post iom per la uzado akceptis jam decidon pli diﬁnitan.
La adjektivo diﬁnas la substantivon aŭ la pronomon havantan sencon de substantivo (responde la demandon kia) kaj
la adverbo diﬁnas la verbon (responde la demandon kiel). Tial
ni diras: «la vetero estas bona», «li kantas bone». Tamen en
la okazoj, kie la diﬁno apartenas precize nek al substantivo aŭ
pronomo, nek al verbo, ni ofte ne povas decide diri, kian demandon (kia aŭ kiel) nia diﬁno devas respondi kaj kian formon ni devas uzi. En ĉiu alia lingvo tiu ĉi duba demando estas decidata per la sankcio de l’ uzado, — en nia lingvo ni
konsilas uzadi en tiuj okazoj ĉiam la adverbon; ekzemple:
«estas varme», «estas vere», «ĝi estas vera». La vorton «ĝi» ni
konsilas ĉiam uzi nur por anstataŭi objekton aŭ aferon (kiel
«li» anstataŭas personon); sed en esprimoj senpersonaj kaj
senobjektaj ni konsilas neniam uzi la vorton «ĝi» (ekzemple:
«hodiaŭ estas varme» kaj ne «hodiaŭ ĝi estas varme»).
La Esperantisto, 1891, p. 7

51

eLIBRO

LINGVAJ RESPONDOJ

Artikolo

Se vi ne scias, kiam vi devas uzi la formon la kaj l’, uzu ĉiam
pli bone la formon la. La formon l’ mi uzas ordinare nur post
prepozicioj, kiuj ﬁniĝas per vokalo (ekzemple de, tra k. c.); en
ĉiaj aliaj okazoj mi uzas ordinare la plenan formon la, ĉar alie
la senco povus fariĝi ne klara, eĉ la sono ne agrabla.
La Esperantisto, 1889, p. 24

Ofte vi ripetas pri la maloportuneco de la artikolo la. Sed la
artikolo estas ja vorto tute aparta kaj sur la konstruon de la
frazoj ĝi havas nenian inﬂuon; tial, se vi volas, vi povas tute
ĝin ne uzadi, almenaŭ ĝis la tempo kiam vi tute bone scios
ĝian signifon.
La Esperantisto, 1890, p. 32

Pri uzado de «l’»
La uzadon de «l’» (apostroﬁta «la») ni ne forigis; sed ĉar tiu
ĉi formo estas ne tre necesa escepto el regulo kaj estas kreita precipe por mallongeco en la versoj, tial ni en prozo uzas
nun ordinare la formon konstantan («la») kaj konservas la
formon apostroﬁtan speciale por versoj. Tiel ni agas ordina52

eLIBRO

LINGVAJ RESPONDOJ

re en nia gazeto; tamen ni tute ne faras el tio ĉi regulon; ĉiu
povas kuraĝe uzadi ankaŭ en prozo la formo» apostroﬁtan.
Esperantisto, 1893, p. 127

Pri la uzado de la artikolo
Tute vane vi faras al vi multe da klopodoj kun la uzado de la
artikolo. Vi devas memori, ke en nia lingvo la uzado de la artikolo ne estas deviga; sekve la plej bona maniero de agado
estas jena: uzu la artikolon tiam, kiam vi scias certe, ke ĝia
uzado estas necesa kaj postulata de la logiko, sed en ĉiuj dubaj okazoj tute ĝin ne uzu. Pli bone estas ne uzi la artikolon
en tia okazo, kiam ĝi estas necesa, ol uzi ĝin tiam, kiam la
logiko kaj la kutimoj de ĉiuj popoloj ĝin malpermesas. Se vi
ekzemple diros «venis tago, kiun mi tiel longe atendis», via
frazo estos ne tute bonstila, sed ne rekte erara, kvankam oni
devus tie ĉi diri «la tago»; sed se vi diros «hodiaŭ estas la dimanĉo» anstataŭ «hodiaŭ estas dimanĉo», tiam vi faros rekte
eraron, kiu estos malagrabla por la oreloj de ĉiu bona Esperantisto.
Respondo 2, La Revuo, 1906, Decembro

Pri la apostrofado de la artikolo
La esprimo «reunuigi l’ homaron» estas efektive nebona, ĉar
apostroﬁ la artikolon oni povas nur post prepozicio, kiu ﬁniĝas per vokalo. Sed la neobservado de tiu ĉi regulo, kiu estis
donita ne en la gramatiko, sed nur en la «Ekzercaro» (§27),
53

eLIBRO

LINGVAJ RESPONDOJ

estas ne eraro, sed nur peko kontraŭ boneco de la stilo. Sekve
en prozo tiu ĉi regulo devas esti observata, sed en versoj, kie
pro «licentia poetica» oni ofte permesas al si deﬂankiĝojn de
la ordinara stilo, la neobservado de la supre donita regulo (aŭ
pli ĝuste konsilo) ne estas eraro. En versoj ni devas nomi «eraro» nur deﬂankiĝojn de la gramatiko (ekzemple la apostrofadon de adjektivo, uzadon de diversaj kontraŭgramatikaj formoj k.t.p., kio estas tre ofte renkontata ĉe la komencantaj esperantaj versistoj) .
Respondo 4, La Revuo, 1906, Decembro

54

eLIBRO

LINGVAJ RESPONDOJ

Personaj pronomoj

Pri la uzado de «li» anstataŭ «ĝi».
Vi skribis, ke, parolante pri infano, vi uzas «li» anstataŭ «ĝi»,
ĉar vi ne aprobas «la anglan kutimon starigi infanojn sur unu
ŝtupon kun bestoj kaj objektoj». Kontraŭ la uzado de «li» en
tiaj okazoj oni nenion povus havi; sed la kaŭzo, kial ni (kaj
ankaŭ la lingvo angla) uzas en tiaj okazoj «ĝi», estas ne tia,
kiel vi pensas. Nek la lingvo angla, nek Esperanto havis ian
intencon malaltigi la indon de infanoj (ambaŭ lingvoj estas ja
tiel ĝentilaj, ke ili diras «vi» ne sole al infanoj, sed eĉ al bestoj
kaj objektoj). La kaŭzo estas tute natura sekvo de la konstruo
de la ambaŭ diritaj lingvoj. En ĉiu lingvo ĉiu vorto havas (tute
ne logike) diﬁnitan sekson, kaj tial, uzante por ĝi pronomon,
ni prenas tiun, kiu respondas al la gramatika sekso de la vorto
(tial la franco diras pri infano «il», la germano diras «es»); sed
en la lingvoj angla kaj Esperanto la vortoj havas nur sekson
naturan, kaj tial, parolante pri infanoj, bestoj kaj objektoj, kies
naturan sekson ni ne scias, ni vole-ne-vole (sen ia ofenda intenco) uzas pronomon mezan inter «li» kaj «ŝi» — la vorton
«ĝi». Tiel same ni parolas ankaŭ pri «persono». Cetere, parolante pri infano, pri kiu ni scias, ke ĝi ne estas knabino (aŭ
almenaŭ ne scias, ke ĝi estas knabino), ni povas uzi la vorton
«li».
Esperantisto, 1893, p. 16

55

eLIBRO

LINGVAJ RESPONDOJ

Pri la uzado de «vi» kaj «Vi»
Ordinare mi skribas «vi», kiam mi parolas al unu persono
familiare, kaj «Vi», kiam mi parolas al multaj personoj aŭ al
unu persono kun respekto. Vi trovas tiun ĉi diferencon ne
bezona, kaj mi konsentas, ke vi estas prava. Tiu ĉi maniero de
skribado estas nur mia persona kutimo kaj havas nenion komunan kun la gramatiko de nia lingvo. La ĉiama skribado de
«vi» per malgranda litero estas ne sole tute regula, sed mi
mem ankaŭ nun provos iom post iom forlasi mian ĝisnunan
manieron de skribado, kiam miaj korespondantoj iom alkutimiĝos al la malgranda «vi». Ankaŭ «Estimata sinjoro», «Kara
amiko» estas pli regula, ol «Estimata Sinjoro», «Kara Amiko»
k.t.p., sed en tiuj ĉi okazoj oni ordinare simple pro ĝentileco
skribas grandan literon, kie pli regula estus litero malgranda.
Esperantisto, 1893, p. 16

Pri «li», «ŝi», «ĝi».
La pronomoj «li» kaj «ŝi» estas uzataj nur por personoj; por
aferoj, objektoj kaj ankaŭ por bestoj ni uzas la pronomon
«ĝi», ĉar en tiaj okazoj la sekso ne ekzistas. Se ni tamen, parolante pri objektoj aŭ bestoj, volas esprimi diﬁnitan sekson
(viran aŭ virinan), tiam ni povas uzi «li» kaj «ŝi».
Esperantisto, 1892, p. 79

56

eLIBRO

LINGVAJ RESPONDOJ

Pri «ĝi» anstataŭ «tio»
La vorton «ĝi» ni uzas, kiam ni parolas nek pri viro, nek pri
virino, sed pri io, kio ne havas sekson aŭ kies sekso estas por
ni nekonata aŭ indiferenta; sekve ni preskaŭ ĉiam povas tute
bone uzi tiun ĉi vorton ankaŭ anstataŭ «tio», kies senco estas preskaŭ tia sama. Tial anstataŭ «tio (= la ‹io› kiun mi nun
vidas antaŭ mi) estas vi, Ivan Karpoviĉ», mi povas tute bone
diri «ĝi estas vi, Ivan Karpoviĉ».
Respondo 17, La Revuo, 1907, Junio

Pri la pronomo «ci»
La neuzado de «ci» tute ne estas senkonscia imitado de la
ekzistantaj lingvoj, — kontraŭe, ĝi estas specialaĵo de la lingvo
Esperanto, specialaĵo bazita sur pure praktikaj konsideroj kaj
esploroj. La plej bona maniero kompreneble estus, se ni al
pli-ol-unu personoj dirus «vi» kaj al unu persono ĉiam «ci»;
sed ĉiuj nuntempaj kulturaj popoloj tiel alkutimiĝis al la ideo,
ke «ci» enhavas en si ion senrespektan, ke ni neniam povus
postuli de la Esperantistoj, ke ili al ĉiu unu persono diru «ci»;
ni devus sekve havi apartan pronomon de ĝentileco (kaj tia
pronomo efektive ekzistis en Esperanto antaŭ la jaro 1878).
Sed la praktiko de ĉiuj ekzistantaj lingvoj montris, ke tia «formo de ĝentileco» estas ofte tre embarasa, ĉar tre ofte ni ne
scias, kiamaniere ni devas nin turni al tiu aŭ alia persono (ekzemple al infano k.t.p.): «ci» ŝajnas al ni eble ofenda, pronomo de ĝentileco ŝajnas al ni ridinde ceremonia. En tiaj okazoj oni en la ekzistantaj lingvoj uzas diversajn artiﬁkojn, kiuj
57

eLIBRO

LINGVAJ RESPONDOJ

tamen tre ofte estas tre embarasaj, kiel por la parolanto, tiel
por la aŭskultanto (ekzemple anstataŭ «ci» kaj «vi» oni diras
«li», «oni») «sinjoro», «fraŭlo» k.t.p.). Por forigi ĉiujn ĉi tiujn
embarasojn, ekzistas nur unu rimedo: diri al ĉiu, ĉiuj kaj ĉio
nur «vi». Malkompreniĝon tio ĉi neniam povas kaŭzi, ĉar en
la tre maloftaj okazoj de neklareco ni povas ja precizigi nian
parolon, dirante «vi, sinjoro», aŭ «vi ĉiuj», «vi ambaŭ» k.t.p.
Por la personoj, kiuj tre sentas la bezonon de «ci» (ekzemple
kiam ili sin turnas al Dio aŭ al amata persono), la uzado de
«vi» ŝajnas neagrabla nur en la unua tempo (tiam ili ja havas
la rajton uzi «ci»), sed post kelka praktiko oni tiel facile alkutimiĝas al la uzado de «vi», ke ĝi perfekte kontentigas kaj oni
trovas en ĝi absolute nenion «malvarman». ĉio dependas ja
nur de la kutimo.
Respondo 28, La Revuo, 1908, Februaro

Pri la pronomo por bestoj
Kiam oni parolas pri bestoj, mi konsilas ĉiam uzi nur la senseksan pronomon «ĝi», — ne sole kiam (en la plimulto da
okazoj) la sekso de la priparolata besto estas por ni indiferenta, sed eĉ en tiaj okazoj, kiam ni parolas precize pri la sekso
de la besto. En la tre maloftaj okazoj, kiam la precizeco povas nepre postuli, ke ni montru la sekson de la besto per la
uzata pronomo, la teorio ne malpermesas al ni uzi la vorton
«li» aŭ «ŝi»; sed en ĉiuj ordinaraj okazoj mi konsilus uzi la
pronomojn «li» kaj «ŝi» nur por homoj.
Respondo 35, La Revuo, 1908, Majo
58

eLIBRO

LINGVAJ RESPONDOJ

Pri pronomo por «homo»
Kiam ni parolas pri homo, ne montrante la sekson, tiam estus
regule uzi la pronomon «ĝi» (kiel ni faras ekzemple kun la
vorto «infano»), kaj se vi tiel agos, vi estos gramatike tute
prava. Sed ĉar la vorto «ĝi» (uzata speciale por «bestoj» aŭ
«senvivaĵoj») enhavas en si ion malaltigan (kaj ankaŭ kontraŭkutiman) kaj por la ideo de «homo» ĝi estus iom malagrabla, tial mi konsilus al vi fari tiel, kiel oni faras en la aliaj
lingvoj, kaj uzi por «homo» la pronomon «li». Nomi tion ĉi
kontraŭgramatika ni ne povas; ĉar, se ni ĉiam farus diferencon inter «homo» kaj «homino», tiam ni devus por la unua
uzi «li» kaj por la dua «ŝi»; sed ĉar ni silente interkonsentis,
ke ĉiun fojon, kiam ni parolas ne speciale pri sekso virina, ni
povas uzi la viran formon por ambaŭ seksoj (ekzemple «homo» = homo aŭ homino, «riĉulo» = riĉulo aŭ riĉulino k.t.p.),
per tio mem ni ankaŭ interkonsentis, ke la pronomon «li» ni
povas uzi por homo en ĉiu okazo, kiam lia sekso estas por ni
indiferenta. Se ni volus esti pedante gramatikaj, tiam ni devus
uzi la vorton «ĝi» ne sole por «homo», sed ankaŭ por ĉiu alia
analogia vorto; ekzemple ni devus diri: «riĉulo pensas, ke ĉio
devas servi al ĝi» (ĉar ni parolas ja ne sole pri riĉaj viroj, sed
ankaŭ pri riĉaj virinoj) .
Respondo 23, La Revuo, 1901, Aŭgusto

59

eLIBRO

LINGVAJ RESPONDOJ

Reﬂeksivaj pronomoj

Pri la vorto «siatempe»
Diri «iam» anstataŭ «siatempe» ni en la plimulto da okazoj
ne povas, ĉar la senco de ambaŭ vortoj estas malsama. «Iam»
esprimas tempon nediﬁnitan, dum «siatempe» esprimas tempon, kvankam ne klare nomitan, tamen pli-malpli diﬁnitan.
«Mi volis siatempe proponi regulon» = «mi volis proponi en
tiu tempo, kiam, laŭ mia opinio, la cirkonstancoj tion postulis». Se anstataŭ «siatempe» vi diros «ĝiatempe», vi ne faros
eraron; sed ŝajnas al mi, ke en la plimulto da okazoj «siatempe» estas pli bona ol «ĝiatempe». Tiamaniere uzas la vorton
ne sole tiuj lingvoj, kiuj por «sia» kaj «ĝia» uzas la saman
vorton, sed ankaŭ tiuj lingvoj (ekzemple la slavaj), kiuj severe faras diferencon inter «sia» kaj «ĝia». Laŭ mia opinio oni
povas klarigi ĝin al si per tio, ke «sia» montras pli grandan
intimecon inter la faro kaj la tempo, ol kiom montrus la vorto
«ĝia». Gvidi nin per teoriaj postuloj gramatikaj en tiu ĉi okazo
ni ne povas, ĉar al kio ni povus rilatigi la vorton «ĝia»? ŝajnas al mi, ke en la esprimo «faro ĝiatempa» la tempo apartenas (t. e. estas konvena, konforma k.t.p.) al io alia, dum en
«faro siatempa» la tempo apartenas al la faro mem. Kompreneble, mia klarigo ne prezentas ion absolute konvinkan;
sed mi volis nur montri al vi, ke ne ekzistas ia grava kaŭzo,
por ke ni la ĝis nun komune uzatan «siatempe» anstataŭigu
per «ĝiatempe».
Respondo 43, La Revuo, 1908, Aŭgusto
60

eLIBRO

LINGVAJ RESPONDOJ

Rilataj pronomoj

Kiu, tiu, kia, tia
La diferenco inter kiu, tiu k. c. kaj kia, tia k. c. estas sekvanta:
la formoj kun u estas puraj pronomoj kaj la formoj kun a estas pronomaj adjektivoj signifantaj econ. Kia = kian econ havanta k. c. Al la vorto kiu vi povas respondi per substantivo,
dum al la vorto kia vi devas respondi per adjektivo. Ekzemple: je la demando «kiu domo» vi respondas: tiu domo, tiu ĉi
domo, la domo de la patro k. c.; sed je la demando «kia domo»
vi respondas; tia domo, tia domo kiel mia, alta domo, longa domo, bela domo k. c.
La Esperantisto, 1891, p. 15

61

eLIBRO

LINGVAJ RESPONDOJ

Nediﬁnitaj pronomoj

Tia-tiela
La diferenco inter la senco de tia kaj tiela estas tiel malgranda, ke la okazoj por tiela estas tre maloftaj. Ekzemple: se brulas granda domo kaj la brulo estas stranga, jen hela, jen subite
estingiĝanta por momento, jen saltanta k. c. — ni povus diri
(kvankam ne necese): «ĉu vi vidis tiun brulon (= la brulon de
tiu ĉi domo)? tian brulon (= tiel grandan k. c.) mi ofte vidas,
sed neniam mi vidis brulon tielan (= tiamanieran) .
La Esperantisto, 1891, p. 21

Pri la senco de «certa».
Krom sia ĉefa senco, la vorto «certa» havas ankoraŭ la sencon de «iu» (ne en la senco de «kiu ajn», sed en la senco de
«iu diﬁnita»); la uzado de «certa» en la senco de «iu» tute ne
estas franclingvaĵo, ĉar tiel same oni uzas tiun vorton en la
lingvoj germana, rusa, pola kaj aliaj.
Respondo 57, Oﬁciala Gazeto, IV, 1911, p. 223

62

eLIBRO

LINGVAJ RESPONDOJ

Pri la formo «ĉio ĉi»
Anstataŭ «ĉio tio ĉi» vi povas tre bone diri «ĉio ĉi», ĉar la
vorto «ĉi» jam per si mem signifas proksiman montron.
La Esperantisto, 1889, p. 15

Pri la vortoj kun «ĉi».
Ni havas egalan rajton uzi la «ĉi» antaŭ aŭ post la pronomo
(aŭ adverbo); sed ĉar la «ĉi» estas tiel forte ligita kun sia pronomo, ke ili ambaŭ prezentas kvazaŭ unu vorton, kaj ĉar tiu
kvazaŭ-unu-vorto per la loko de sia akcento faras impreson
de neharmonia escepto inter ĉiuj vortoj de Esperanto, tial pro
belsoneco ordinare estas preferinde starigi la «ĉi» antaŭ la
montra vorto. La uzado de streketo inter la montra vorto kaj
«ĉi» (t. e. skribado «tiu-ĉi» aŭ «ĉi-tiu» anstataŭ «tiu ĉi» aŭ «ĉi
tiu») ŝajnas al mi nur simpla erara kutimo, kiun nenio pravigas.
Respondo 52, Oﬁciala Gazeto, IV, 1911, p. 2

Pri «onin» kaj «onia».
Akuzativo kaj pronomo poseda de la vorto «oni» estas per si
mem formoj tute regulaj, kaj ĉiu havas plenan rajton ilin uzi,
ĉar nenie en la «Fundamento» estas dirite, ke «oni» prezentas escepton el ĉiuj aliaj analogiaj pronomoj. Nur en la praktiko oni ĝis nun ne uzadis la formojn «onin» kaj «onia», ĉar
preskaŭ en ĉiuj plej gravaj lingvoj la vorto «oni» ne ŝanĝiĝas
63

eLIBRO

LINGVAJ RESPONDOJ

kaj la akuzativigo kaj adjektivigo de tiu ĉi vorto sonus tre
strange en la oreloj de la plimulto de la Esperantistoj. Sed en
Esperanto la «nekutimeco» ne prezentas gravan kaŭzon por
neuzado; tial, kvankam mi persone ĉiam evitas la diritajn formojn, tamen, se iu ilin uzus, mi neniel povus vidi en tio ĉi ian
pekon kontraŭ la reguloj aŭ kontraŭ la komuna spirito de nia
lingvo.
Respondo 22, La Revuo, 1907, Aŭgusto

Pri «ioj», «tioj», «kioj» k.t.p.
Teorie la ĵus diritaj formoj tute bone povas havi multenombron tiel same, kiel ili havas akuzativon; sed en la praktiko mi
ne konsilas al vi uzi la diritajn vortojn en multenombro, ĉar
laŭ mia opinio ilia senco tion ĉi ne permesas. «Tio» prezentas
ja ne ian diﬁnitan objekton, sed ian bildon (aŭ abstraktan ideon), kaj bildo restas ĉiam ununombra sendepende de tio, ĉu
ĝi konsistas el unu objekto aŭ el multaj. Tamen se aperas ia
tre malofta okazo, kiam la logiko postulas, ke ni uzu la diritajn vortojn en multenombro, tiam la gramatiko de nia lingvo
tion ĉi ne malpermesas. Ekzemple: «Lia potenco konsistas el
diversaj ioj, el kiuj ĉiu aparte per si mem estas ne grava, sed
ĉiuj kune donas al li grandan forton».
Respondo 18, La Revuo, 1907, Junio

64

eLIBRO

LINGVAJ RESPONDOJ

Pri «neniigi»1
ĉiuj vortoj de la «interrilata tabelo» konsistas el du partoj: a)
radiko, b) karakteriza ﬁniĝo (ekzemple ki-al, ki-o, neni-u, neni-a k.t.p.). ĉar pro diversaj kaŭzoj, pri kiuj mi ne povas nun
paroli detale, la karakterizaj ﬁniĝoj de la diritaj vortoj ne povis esti ﬁksitaj kiel ﬁniĝoj sendependaj kaj ĝeneralaj (ekzemple
mi estis devigita preni la ﬁniĝojn «e» kaj «u», kiuj kiel sendependaj ﬁniĝoj havis jam alian sencon), tial mi devis alkroĉi
ilin nedisigeble al la radiko. Tiamaniere ilia uzado sendependa
(ekzemple en formoj «ali-u», «ali-es», «kelk-om», k.t.p., kiuj
per gramatika instinkto estis uzataj de kelkaj Esperantistoj)
estas kontraŭregula. Sed en tiuj du kolonoj, kiuj ﬁniĝas per
«a» kaj «o», la ﬁniĝoj estas ne kondiĉe interrilataj, sed pure
adjektivaj kaj pure substantivaj, kvankam ili, pro unuformeco,
estas presataj en la vortaro kune kun la radiko (oni povus
tamen tre bone presi ilin ankaŭ sen la ﬁniĝo). Tial la forĵetado de la pure substantiva «o» kaj ĝia anstataŭigado per diversaj aliaj ﬁniĝoj kaj suﬁksoj ŝajnas al mi tre bone permesebla.
Kompreneble, se tio ĉi donus ion novan, kontraŭan al la ĝisnunaj kutimoj, ni devus tion ĉi eviti, ĉar absoluta kaj laŭlitera reguleco tion ĉi ne permesus; sed, ĉar: la vortoj «neniigi»
kaj «neniiĝi» estas jam de longa tempo tre bone konataj kaj
uzataj de ĉiuj Esperantistoj, tial mi opinias, ke malpermesi la
uzadon de tiu ĉi formo estus tute senbezone.
Respondo 14, La Revuo, 1907, Aprilo

1 S-ro J. E. demandis nian Majstron, ĉu «neni» estas radikvorto, ĉu la formoj neniigi kaj neniiĝi estas ĝustaj, kaj ĉu nenioigi kaj nenioiĝi ne estus
preferindaj.
65

eLIBRO

LINGVAJ RESPONDOJ

Pri «neniu» kaj «nenia»
La vorto «neniu» (tiel same, kiel ankaŭ la vortoj «iu», «kiu»,
«tiu», «ĉiu») havas sencon pure pronoman, dum la vorto «nenia» (kiel ankaŭ la vortoj «ia», «kia», «tia», «ĉia») havas sencon adjektivan kaj esprimas specon, karakteron. La vortoj «iu,
kiu, tiu, ĉiu, neniu» povas esti uzataj aŭ kun substantivo, aŭ
sen substantivo (en tiu ĉi lasta okazo oni subkomprenas ĉe ili
la vorton «homo»). La formoj kun «u» enhavas en si ĉiam la
ideon de nomo aŭ pronomo, dum la formoj kun «a» enhavas
en si la ideon de adjektivo. La diferencon inter la diritaj serioj
da vortoj vi komprenos plej bone el la sekvantaj ekzemploj:
Kiu venis? Venis Petro; venis botisto; venis li. — En kiu urbo
vi loĝas? Mi loĝas en Parizo; mi loĝas en tiu ĉi urbo. En kia
urbo vi loĝas? Mi loĝas en bela urbo; en granda urbo. — ĉu
vi vidis la ĉambristinon aŭ la kuiristinon? Mi vidis neniun servistinon. ĉu vi vidis junan servistinon aŭ maljunan? Mi vidis
nenian servistinon. Inter la vortoj «tiu-tia» kaj «ĉiu-ĉia» la
diferenco estas pli granda kaj pli klara, ol inter la vortoj «kiukia», «iu-ia», «neniu nenia»; tial oni neniam povas diri «tia»
aŭ «ĉia» anstataŭ «tiu»aŭ «ĉiu», sed ofte oni povas sen eraro diri «ia, kia, nenia» anstataŭ «iu, kiu, neniu» (kvankam
estas bone ĉiam eviti kiom eble la intermiksadon de tiuj ĉi
vortoj) .
Respondo 29, La Revuo, 1908, Februaro

66

eLIBRO

LINGVAJ RESPONDOJ

Pri la vorto «tiela»
Via opinio, ke mi ĝis nun neniam aprobis la vorton «tiela»,
estas erara. Al la vortoj «tiela» kaj «tiele», kiuj estas kreitaj
tute regule laŭ la leĝoj de nia lingvo, mi ne sole ne rifuzis
mian aprobon, sed mi eĉ mem jam de longa tempo uzas ilin de
tempo al tempo. Mi ne povas nur laŭdi, kiam oni trouzas tiujn vortojn, kaj kiam oni uzas ilin tute senbezone anstataŭ la
pli simplaj vortoj «tia» kaj «tiel», aŭ ankoraŭ pli, kiam oni
volas uzadi ilin ĉiam anstataŭ la vortoj fundamentaj; sed en
ĉiuj okazoj, kiam oni volas uzi la sencon de la vortoj «tia» kaj
«tiel» en formo pli akcentita, mi trovas la vortojn «tiela» kaj
«tiele» tre bonaj, ne sole permesindaj, sed eĉ rekomendindaj.
Respondo 8, La Revuo, 1907, Februaro

67

eLIBRO

LINGVAJ RESPONDOJ

Verboj

Pri la esprimo «estu timata»
La esprimo «estu timata» estas uzita tute bone kaj regule. En
la rusa lingvo la vorto «timi» ne havas pasivon, sed tio ĉi ja
tute ne montras ankoraŭ, ke ankaŭ en Esperanto ĝi ne devas
havi pasivon. En ĉiu vivanta lingvo estas permesite uzi nur
tiujn formojn, kiujn aliaj personoj jam uzis antaŭ vi; sed en la
lingvo internacia oni devas obei sole nur la logikon. La logiko diras, ke ĉia verbo povas havi pasivon, se nur la senco ĝin
permesas. Sed en la verbo «timi» la senco tute bone permesas pasivon, kiel en aliaj verboj. ĉe la timado ni havas ĉiam du
personojn aŭ objektojn: unu, kiu timas, kaj unu, kiun oni timas, aŭ kiu estas timata. «De l’ malamikoj vi estu timata» signifas: ke la malamikoj timu vin (= je vi aŭ antaŭ vi). Vere, ke
en la rusa lingvo oni diras ne «timi lin», sed «timi de li»; sed
tio ĉi estas aparteco de la rusa lingvo, kiu tute ne estas deviga ankaŭ por ĉia alia lingvo. Jam la senco mem permesas tute
bone uzi la verbon «timi» kun la akuzativo (en tia maniero ĝi
ankaŭ estas uzata en multaj lingvoj, kie ĝi tiel ankaŭ havas
pasivon); sed se la senco ĝin ankaŭ ne dirus, ĝin diras ja tute
klare nia gramatiko, laŭ kiu en ĉia duba okazo oni povas uzi
la prepozicion «je» aŭ la akuzativon sen prepozicio. Eĉ de
vortoj, kiuj per si mem ne postulas la akuzativon, vi povas en
nia lingvo libere ĉiam fari pasivon, se nur la senco de tiu ĉi
pasivo estos komprenebla. Tiel ekzemple en la versaĵo «Al la
68

eLIBRO

LINGVAJ RESPONDOJ

Esperantisto» estas ne malregule uzita la esprimo «la celo
estos alvenita» (= oni alvenos al la celo).
La Esperantisto, 1890, p 32

Pri la participo-substantivo
Defendinto la patron mi ne konsilas uzi, sed mi preferas defendinto de la patro.
El privata letero, citita de P. Fruictier en
Esperanta Sintakso, p 13

Pri la participo-substantivo
Participo-substantivo en Esperanto signifas ordinare personon
(aŭ objekton, kiu plenumas ian funkcion); se ni deziras doni
al la participo alian sencon, ni devas uzi suﬁkson (ekzemple
aĵ aŭ ec). Tial, laŭ mia opinio, la vorto «estonto» povas signiﬁ
nur «estonta persono», sed ĝi ne povas signiﬁ «estonta tempo» aŭ «estonta afero», kiujn mi rekomendus traduki per la
vortoj «estonteco» kaj «estontaĵo».
Respondo 46, Oﬁciala Gazeto, III, 1911, p. 291

«Okupita» aŭ «okupata»?
Kiam pro ia laboro mi ne estas libera, mi diras ordinare «mi
estas okupita». Kelkaj personoj trovas, ke tio estas neĝusta; ke
ĉar mi parolas pri laboro, kiu daŭras nun, mi devas diri
69

eLIBRO

LINGVAJ RESPONDOJ

«okupata». Kelkfoje ŝajnis al mi, ke tiuj personoj estas pravaj,
kaj tiam mi provis uzi «mi estas okupata»; mi tamen tuj forĵetis tiun formon, kontraŭ kiu protestis mia lingva sento. ĉu ni
devas uzi en tiu esprimo la pasivon nuntempan aŭ pasintan,
pri tio la lingvoj franca kaj angla ne povas doni al ni respondon, ĉar ili ne havas apartajn formojn por tiuj ambaŭ pasivoj;
sed la lingvoj slavaj kaj germana uzas en la dirita okazo la
pasivon pasintan, sekve ĉi tio estas jam suﬁĉe grava motivo,
por ke ankaŭ en Esperanto ni tiel agu. Sed eble la formo estas kontraŭlogika? Ne. Se iu ion okupas (en la senco «prenas
en posedon»), tiam en tiu momento la io estas okupata de la
iu; ekzemple kiam la malamikoj okupas nian urbon, ĝi estas
en tiu momento okupata de ili; se mi estis tute libera, sed en
la nuna momento oni donas al mi ian laboron, kiu min ekokupas, mi povas diri, ke mi estas nun okupata de tiu laboro, t. e. ĝi forprenas en sian posedon mian tempon; sed se mi
parolas pri laboroj, kiuj estis donitaj al mi jam antaŭe, t. e. se
mi parolas ne pri la ago de ekokupo mem, sed pri la stato, en
kiu mi troviĝas, tiam mi devas diri «mi estas okupita». Estas
vero, ke, transformante la pasivan formon de la citita frazo en
aktivan, ni ofte uzas la formon nuntempan ( «laboroj min tre
okupas»), sed tion ni faras por tio, ke la formo «okupis» ne
pensigu, ke mia okupiteco jam pasis. En la pasiva formo ni ne
bezonas timi tiun malkompreniĝon, ĉar «mi estas okupita»
montras, ke io min okupis kaj la okupiteco ankoraŭ daŭras. La
senco de «okupi» havas du nuancojn: preni en posedon kaj
teni en posedo; per la formo «mi estas okupita» ni esprimas
samtempe ambaŭ nuancojn, dum la formo «mi estas okupata» esprimus nur la unuan nuancon. Cetere pri la vorto «okupi» mi devas ripeti tion, kion mi diris pri multaj aliaj lingvaj
70

eLIBRO

LINGVAJ RESPONDOJ

demandoj: ĉiufoje, kiam la logiko ne donas al ni respondon
tute klaran kaj senduban, kiu ne ofendus nian lingvan senton,
ni devas peni konformigi nin al la ekzistantaj kutimoj; kaj la
kutimo de la popoloj, kiel mi supre montris, postulas, ke ni
diru «mi estas okupita».
Respondo 48, Oﬁciala Gazeto, III, 1911, p 293

Pri la verbo kiel komplemento
La esprimo «mi estas feliĉa akceptonte vin» estas bona, kvankam mi preferus diri pli simple «mi estas feliĉa, ke mi vin
akceptos» La frazo «mi inklinas ne faronte tion» ne ŝajnas al
mi bona; mi dirus: «mi estas inklina ne fari tion»
Respondo 40, La Revuo, 1908, Majo

Pri duobla senco de kelkaj verboj
Vi trovas, ke kelkaj verboj havas duoblan sencon kaj tial oni
ne scias precize, kiamaniere oni devas ilin uzi. Tiuj verboj
postulas duoblan komplementon, kaj tial la uzantoj ne scias,
kiu el la komplementoj, laŭ la senco de la vortoj, estas la rekta
kaj devas esti esprimata per akuzativo, kaj kiu estas malrekta kaj devas esti esprimata per prepozicio. Ekzemple oni ne
scias, ĉu oni devas diri: «mi instruas mian infanon pri Esperanto», aŭ: «mi instruas Esperanton al mia infano». — Laŭ
mia opinio la neklareco tute ne ekzistas, sed ĝi estas kreata
nur arte. En unu kunveno esperantista iu faris la demandon,
ĉu oni devas diri: «mi amas vin», aŭ «mi vin amas», kaj la
71

eLIBRO

LINGVAJ RESPONDOJ

kunvenintoj varmege kaj tute senrezultate disputadis pri tio
ĉi tutan vesperon; tamen la respondo estis ja tute simpla:
«ambaŭ frazoj estas bonaj!» Tia sama respondo laŭ mia opinio devas esti donata al la demando pri la verboj kun duoblaj
komplementoj. Kiu devigas nin diri, ke el la du supre cititaj
frazoj pri instruado nepre unu devas esti rigardata kiel bona
kaj la dua kiel malbona? Ili ja ambaŭ estas konstruitaj tute
regule laŭ la leĝoj de nia lingvo, ambaŭ estas tute klaraj kaj
egale elegantaj, sekve ambaŭ estas tute bonaj, kaj la uzado de
la unua aŭ de la dua devas esti libere lasata al la persona gusto de ĉiu uzanto aŭ al la stilaj postuloj de la teksto. Eĉ se vi
aliformigos la frazon aktivan en frazon pasivan, vi ankaŭ ricevos nenian malklarecon, ĉar kiu povas havi ian dubon pri
la senco de la esprimoj «homo instruita» kaj «scienco instruita»? Cetere la personoj, kiuj nepre deziras diferencigi la francajn «instruire» kaj «enseigner», povas tre bone en la unua
okazo uzi «instrui» kaj en la dua «lernigi» (t. e. instrui iun pri
io, lernigi ion al iu).
Respondo 12, La Revuo, 1907, Aprilo

Pri la participa suﬁkso antaŭ verba ﬁniĝo
La formoj «amatas», «amitas» k. t. p, anstataŭ «estas amata»,
«estas amita», per si mem ne prezentus ian rompon en nia
lingvo, kaj, se la Lingva Komitato volus ilin aprobi, oni povus
tre bone ilin uzi. Tamen, se la privataj aŭtoroj per sia propra
iniciativo volus uzi tiujn formojn, mi tion ĉi ne konsilus. Privataj aŭtoroj povus enkonduki tiun ĉi novan formon nur en
tia okazo, se «as», «is» k.t.p. signifus «estas», «estis»; sed,
72

eLIBRO

LINGVAJ RESPONDOJ

kvankam pli aŭ malpli frue la verbaj ﬁnigoj eble ricevos la
signifon de la verbo «esti», tamen ĝis nun ili tiun ĉi signifon
ne havas.
Respondo 15, La Revuo, 1907, Aprilo

Ankoraŭ pri la senco de la participa suﬁkso
Se anstataŭ la kunsuﬁksa vorto «estanta» ni uzus ian simplan
sensuﬁksan vorton (ekzemple: «nuna»), tiam ĝia substantiva
formo kompreneble neniel povus signiﬁ homon, sed povus
signiﬁ nur abstraktaĵon; sed la suﬁkso de participo enhavas
en si mem la ideon pri io konkreta (iu aŭ io, kiu … as), sekve
verbo, substantivigita per participa suﬁkso, povas esprimi nur
konkretaĵon (ulon aŭ aĵon). Kaj ĉar en la grandega plimulto
da okazoj la participa suﬁkso, laŭ sia senco mem, esprimas
ulon, tial laŭ la principo de suﬁĉo ni ne bezonas konstante aldonadi al ĝi la suﬁkson «ul», kaj nur en tiuj maloftaj okazoj,
kiam per la dirita suﬁkso ni volas esprimi ne ulon, sed aĵon,
ni aldonas la suﬁkson «aĵ».
Respondo 50, Oﬁciala Gazeto, IV, 191:1, p.1

Pri la inﬁnitivo en kelkaj specialaj okazoj
Kiel ni diras «mi vidis lin sana» (= «ke li estas sana») tiel laŭ
mia opinio ni povas ankaŭ diri «mi vidis lin kuri» (= «ke li
kuras»), «mi aŭdis lin paroli» (= «ke li parolas»); sed la esprimojn «li faris ĉion sen ridi» aŭ «li restis du tagojn sen manĝi» mi ne konsilus al vi uzi. Prepozicion antaŭ verbo mi kon73

eLIBRO

LINGVAJ RESPONDOJ

silus uzi nur en okazo de neceseco, se alie ni ne povas bone
esprimi nian penson. Sed anstataŭ «sen ridi» aŭ «sen manĝi»
ni povas ja tre bone diri «sen rido», «sen manĝo» aŭ «neniom ridante», «nenion manĝante».
Respondo 20, La Revuo, 1907, Junio

Pri inﬁnitivo post verbo
Mi ne tute klare komprenis la esencon de via demando. ŝajnas al mi, ke vi ne demandas pri io, sed vi simple esprimas
vian opinion, ke en Esperanto oni uzas la inﬁnitivon nur aŭ
en formo de rekta komplemento (ekzemple «mi amas danci»), aŭ en formo de nerekta komplemento kun la prepozicioj
«por», «antaŭ (ol) », «anstataŭ», kaj ke en ĉiuj okazoj, kiam
oni bezonas uzi la inﬁnitivon kun iu alia prepozicio, oni devas uzi anstataŭ ĝi participon aŭ substantivon kun prepozicio
(ekzemple: «li foriris, ne preminte lian manon» aŭ «sen premado de lia mano» anstataŭ «sen premi lian manon»). Via
opinio ŝajnas al mi ĝusta.
Respondo 30, La Revuo, 1908, Februaro.

74

eLIBRO

LINGVAJ RESPONDOJ

Adverboj. Adverbaj formoj

Pri la uzado de «ambaŭ»
«Ambaŭ» signifas: «ĉiuj du», t. e. ĝi estas uzata anstataŭ
«ĉiuj», kiam ni parolas nur pri du personoj aŭ objektoj. Tial
la konjunkcian uzadon de «ambaŭ» en la frazo «ni loĝas en
Londono ambaŭ en somero kaj en vintro» mi trovas tute ne
aprobinda (estas konsilinde diri: «kiel en somero, tiel ankaŭ en
vintro», aŭ «ne nur en somero, sed ankaŭ en vintro»). Kvankam mi ofte uzis la formon «la ambaŭ», tamen mi opinias
nun, ke pli logike estas uzi la vorton «ambaŭ» sen artikolo.
Respondo 54, Oﬁciala Gazeto, IV, 1911, p. 221

Pri «multe da» kaj «multa»
La formoj «multe da laboro» kaj «multa laboro» estas egale
bonaj. Egale bonaj ankaŭ estas la esprimoj «mi konas tiom
homojn» kaj «mi konas tiom da homoj», sed ne bone estus
diri «mi konas tiom da homojn», ĉar en la lasta esprimo la
formo «homoj» dependas ne de la vorto «konas», sed de la
prepozicio «da», kiu ne postulas la akuzativon.
La Esperantisto, 1890, p 60

75

eLIBRO

LINGVAJ RESPONDOJ

Estas diferenco inter «multaj homoj» kaj «multe da homoj»:
«multaj homoj» = diversaj homoj (ĉiu aparte); «multe da homoj» = granda nombro da homoj (kune).
Esperantisto, 1893, p 96

Pri la esprimoj «jam ne … » kaj «ne … plu».
Por tre multaj okazoj ambaŭ esprimoj ŝajnas al mi egale bonaj, kaj mi tute ne vidas ian kaŭzon, kiu devigus nin diri: uzu
nur la unuan aŭ nur la duan esprimon. Kial senbezone forpreni de ni la liberecon en tiuj okazoj, kiam ĝi prezentas nenian maloportunaĵon? Tamen ne ĉiam ambaŭ esprimoj povas
reciproke anstataŭi unu la alian. Ekzemple anstataŭ «ne parolu plu» ni ne povas diri «jam ne parolu». Doni tute precizan
klarigon de tiaj nediﬁneblaj vortoj, kiel «jam» aŭ «plu» estas
tre malfacile, kaj oni facile povus erari; tial mi limigas min nur
per tio, ke mi donos klarigon proksimuman, ne garantiante, ke
mia klarigo taŭgos por ĉiuj okazoj. «Jam» laŭ mia opinio efektive enhavas en si la ideon de ŝanĝo de stato, kiel montris
«The British Esperantist»; «plu» enhavas la ideon de daŭrado. «Jam ne» povas rilati ankaŭ al io, kio antaŭe ne ekzistis,
sed estis nur intencata aŭ esperata, — «ne plu» rilatas al io,
kio ekzistis jam antaŭe. Ekzemple, se mi eĉ neniam vizitis vin,
sed nur intencis tion fari, mi povas diri «mi jam ne vizitos
vin» (se mi ŝanĝis mian intencon), sed «mi vin ne vizitos plu»
mi povas diri nur en tia okazo, se mi jam antaŭe vizitadis vin.
La esprimon «ne jam» (kiu signifas ion tute alian ol «jam ne»)
mi tute ne konsilas uzi, ĉar ĝi povus kaŭzi malkompreniĝon;
anstataŭ ĝi mi konsilas uzi «ankoraŭ ne». — Diri «pli» ansta76

eLIBRO

LINGVAJ RESPONDOJ

taŭ «plu» oni povas tre ofte, sed ne ĉiam. «Pli» = pli multe,
«plu» = daŭre, pli malproksimen; «pli» signifas kvanton, multecon, — «plu» signifas daŭradon (en loko aŭ tempo); en abstraktaj okazoj ni ofte povas uzi unu esprimon anstataŭ la
dua, ĉar tiam ilia senco fariĝas preskaŭ la sama; sed kiam ni
volas paroli rekte pri kvanto aŭ pri daŭrado (aŭ malproksimiĝado), tiam ni ne povas intermiksi la ambaŭ vortojn.
Respondo 26, La Revuo, 1907, Oktobro

Pri adverbo prepozicia
Kiam la senco tion postulas, ni tre bone povas uzi adverbon
en la senco de prepozicio; pri la formo, en kiu ni devas tion
fari, mi ne konsilus kateni nin per ia unu regulo por ĉiuj okazoj, sed mi konsilus konformiĝi ĉiufoje al la specialaj bezonoj
de la frazo. Ekzemple, se la adverbo devenas de verbo transira (kiu postulas akuzativon), tiam ankaŭ la adverbo-prepozicio konservas tiun saman econ kaj estas uzata kun la akuzativo (ekzemple, «koncerne tion» = kio koncernas tion, «rilate tion» = kio rilatas tion); se la adverbo anstataŭas vorton,
kiu povas ligiĝi kun substantivo nur per ia prepozicio, tiam
ankaŭ la adverbo akceptas post si ti un prepozicion (ekzemple, «kaŭze de tio» = pro la kaŭzo de tio, «responde al via
demando» = kiel respondo al via demando); se la adverbo
estas vorto ne devena, sed originala, kiu per si mem havas la
sencon de prepozicio, tiam ĝi, kiel ĉiu alia prepozicio, ligiĝas
kun la substantivo senpere, t. e. sen alia prepozicio kaj sen
akuzativo (ekzemple «spite mia malamiko»). Tamen en ĉiu
duba okazo vi ne faros eraron, se vi post adverbo-prepozicio
77

eLIBRO

LINGVAJ RESPONDOJ

uzos la prepozicion «je» aŭ la akuzativon, ĉar vi ja scias, ke
laŭ nia gramatiko en ĉiu okazo, kiam la prepozicia rilato inter du vortoj estas ne klara, ni povas uzi la prepozicion «je»,
kaj anstataŭ la prepozicio» je» ni povas ĉiam uzi la akuzativon.
Kompreneble, mi devas atentigi vin, ke pri ĉiuj viaj tri demandoj mi donis al vi nur mian personan opinion, sed ne ian
devigan decidon. Se vi trovas, ke estus necese permesi la uzadon de ĉiu prepozicio kun inﬁnitivo, de aparta vorto por «laktumo» kaj de unuforma regulo por ĉiuj adverboj-prepozicioj, vi povas peni akiri por tio la oﬁcialan pervoĉdonan decidon de la Lingva Komitato.
Respondo 37 c, La Revuo, 1908, Majo

Pri la vorto «ĉu»
Vian opinion, ke la vorton «ĉu» ni devas, kiom eble, uzadi nur
en senco demanda, mi trovas tute prava. Ni povas ĝin uzi
ankaŭ en la senco de necerteco, aŭ de dubo, aŭ en aliaj similaj
sencoj, kiam ni ne havas pli bonan vorton (kiel en via ekzemplo «ĉu pro timo, ĉu pro ﬁereco, li nenion respondis»), sed mi
neniam konsilus uzi ĝin tute senbezone anstataŭ «jen», «aŭ»
k.t.p. Prave vi diras, ke la frazoj «ŝi kutimas havi ĉe sia zono
ĉu rozon, ĉu diamanton» kaj «diru tion ĉu al la kapitano, ĉu
ai la leŭtenanto» estas ne tre bonaj; en la unua okazo mi preferus «jen», en la dua «aŭ».
Respondo 21, La Revuo, 1907, Junio

78

eLIBRO

LINGVAJ RESPONDOJ

Pri «ablativo absoluta»
Ablativo absoluta estas speciala formo, uzata nur en kelkaj tre
malmultaj lingvoj; en Esperanto ĝi ne ekzistas. Kvankam ĝi
nenie estis rekte malpermesita, tamen ĝia uzado estus kontraŭ la spirito de nia lingvo. En Esperanto la adverba participo ĉiam rilatas la subjekton de la ĉefa propozicio. Sekve oni
povas diri «farinte (= kiam la leono faris) la dividon, la leono
diris», sed oni ne povas diri «la divido estante farita (= kiam
la divido estis farita), la leono diris». Enkonduki la latinan aŭ
francan ablativon absolutan (kiu por la plimulto da nacioj
prezentus ion nenaturan) ni tute ne bezonas, ĉar ni ĉiam povas ĝin anstataŭigi per formo pli natura. En via frazo ( «la
reĝo kunvokis siajn konsilistojn, por ke, ĉiu el ili eldirante sian
opinion, li povu fari decidon») ni povas ja tute bone anstataŭigi la substrekitan esprimon per «kiam ĉiu el ili eldiros sian
opinion», aŭ per la pli mallonga «aŭdinte la opiniojn de ĉiuj».
Respondo 19, La Revuo, 1907, Junio

79

eLIBRO

LINGVAJ RESPONDOJ

Konjunkcio

Pri la vorto «kaj»
Pli malpli 5-6 monatojn post la apero de la unua lernolibro de
nia lingvo ni ricevis de unu sinjoro leteron, en kiu li skribis,
ke nia lingvo estas tre bona, bonega, sed nur la vorto «kaj»
forte malplaĉas al li, tiel malplaĉas, ke li sendis al ni promeson, ke li ellernos nian lingvon kun la kondiĉo, ke ni elĵetu la
vorton «kaj»! Kaj tiu ĉi sinjoro tute ne estas humoristo, li skribis tute serioze! ĉu la vorto «kaj» estas bona aŭ malbona, —
tiu ĉi ekzemplo (kiu ne estas la sola en sia maniero) montras,
ke kelkaj tute ne komprenas la karakteron de nia afero kaj rigardas ĝin de punkto de vidado pure persona. Anstataŭ analizi, ĉu la proponita sensignifa reformeto estas efektive necesa
por la afero mem, la dirita sinjoro diris, ke li persone ne ellernos la lingvon, se la vorto «kaj» ne estos ŝanĝita! Se ni eĉ supozus, ke la vorto «kaj» per si mem estas tre facile ŝanĝebla,
— ĉu povas iam ekzisti lingvo tutmonda, se ĉiu lernanto volos, ke oni ĉion ŝanĝu en ĝi laŭ lia persona plaĉo? Se ni volas
havi lingvon tutmondan, ni devas antaŭ ĉio kutimi meti niajn personajn gustojn sur la lastan planon. Nun ni supozu, ke
la reformo de «kaj» havas efektive gravan celon ne personan,
sed komunan, kaj ni rigardu, kion oni povas fari kun tiu ĉi
vorto. Je kio propre la vorto «kaj» estas kulpigata? ĉu ĝi estas malbonsona? tro longa? ne preciza? elvokanta konfuzon
kun aliaj vortoj? Ni forte dubas, ĉu iu respondos tiujn ĉi
80

eLIBRO

LINGVAJ RESPONDOJ

demandojn alie, ol per absoluta «ne»! Kio do? La proponinto diras, ke anstataŭ la «arbitre elpensita kaj» devus esti prenita la ĉiukonata «et» aŭ «e». Ne irante ankoraŭ pli malproksimen, ni jam povus respondi, ke tiu ĉi bagatelo povus servi
kiel motivo tiam, se ni havus ankoraŭ tute liberan elekton
inter «kaj» kaj «e, et», sed fari pro tia bagatela motivo rompon en la lingvo tute ne estas inde. Sed se ni iros pli malproksimen, ni vidos, ke eĉ tiam, kiam la vorto ne estis ankoraŭ
kreita, estus granda demando, ĉu «et, e» estas pli bona ol
«kaj». La vorto «kaj» ne sole ne estas maloportuna, sed ĝi
ankaŭ tute ne estas arbitre elpensita (ĝi estas vorto greka = la
latina «et»). Sekve la motivoj kontraŭ «kaj» estas tiel bagatelaj, ke eĉ en la tempo de la kreado ni devus preni «et, e» anstataŭ «kaj» nur tiam, se la uzebleco de ambaŭ formoj estus
egala; sed ilia uzebleco ne estis egala: dum la vorto «kaj» estas tute libera, la vortoj «e» kaj «et» estis necesaj por la ﬁniĝo
de l’ adverbo kaj por la suﬁkso de malgrandeco, por kiuj ni ne
povis doni aliajn vortojn (uzi tiun saman formon por ﬁniĝo
gramatika aŭ suﬁkso kaj por sendependa vorto ni ne povis,
ĉar laŭ la konstruo de nia lingvo [pro la senlerna uzebleco de
la vortaro] la ﬁniĝoj kaj suﬁksoj estas sendependaj vortoj. Se
ni volus doni «e»aŭ «et» por «kaj», ni devus doni ian sovaĝan
formon al la tuta kategorio de la adverboj aŭ la tuta kategorio de la vortoj etaj; inter tuta kategorio da vortoj kaj unu
simpla vorteto ni elektis la unuan, kaj tial la ofero devis fali
sur la ﬂanko de la lasta. La neprenado de «e», «et», «i» kaj tiel
plu estis sekve de nia ﬂanko ne simpla «netrovo de la bono»,
sed intenca faro. ĉu ni estis pravaj aŭ ne, ne estas nun tempo priparoli; sed se jam tiam la forĵeto de «e», «et» k.t.p. estis ne tute sen motivoj, tiom pli ne ekzistas kaŭzo por nun en81

eLIBRO

LINGVAJ RESPONDOJ

konduki ĝin per oferoj de rompado. Tuŝante la novajn vortojn
en la Plena vortaro, reformoj en apartaj vortoj povas esti farataj sen granda malutilo; sed en la vortoj de la fundamenta
vortareto kaj precipe en tiaj vortoj kiel «kaj», kiuj estas tro konataj kaj uzataj sur ĉiu paŝo de la unua tago de ekzistado de
nia lingvo, reformoj sen gravaj motivoj ne devas esti farataj.
Pri la sensignifa vorteto «kaj» ni parolis tiel vaste ne por solvi
la demandon pri la vorteto mem, sed nur ĉar ĝi donis al ni la
okazon turni la atenton de niaj amikoj sur la manieron, en kiu
la dirita reformo estis al ni proponita; kaj ni ripetas nian opinion, ke la obeado al la personaj gustoj en tiel komuna afero,
kiel la nia, estas tre malutila. Se ni tiel energie batalas kontraŭ
ĉia sennecesa reformo, ni faras ĝin ne el amo al niaj propraj
formoj aŭ el malamo al fremdaj opinioj, kiel kelkaj eble pensas, sed el amo kaj zorgo por nia afero mem, kiu kompreneble baldaŭ tute detruiĝus, se ĉiu aparte volus ĝin el pura persona opiniamo ŝiri laŭ sia plaĉo kaj sen grava neceso montri
sur ĝi siajn talentojn.
La Esperantisto, 1891, p. 49

82

eLIBRO

LINGVAJ RESPONDOJ

Prepozicioj

«Krom» kaj «ekster»
En la plena vortaro ni donis la vorton «krom»; sed poste, vidante ke kelkaj amikoj per la vorto «ekster», kiu ekzistas en la
malgranda fundamenta vortareto, kvankam sub iom alia senca nuanco, tute bone esprimas ankaŭ la sencon de «krom»,
ni komencis ankaŭ uzadi tiun ĉi vorton en la senco de
«krom».
La Esperantisto, 1891, p. 7

Pri la vorto «krom»
La prepozicio «krom» antaŭ iu vorto signifas, ke tiu vorto
staras ekster la temo de nia parolado, ke ni rigardas ĝin kiel
ion apartan; tial ĝi povas havi egale bone la sencon de escepto
kaj la sencon de aldono, depende de la cirkonstancoj, en kiuj
ĝi estas uzata. «Krom» per si mem esprimas nek escepton, nek
aldonon, ĝi esprimas nur apartigon; sed ĉu tiu apartigo estas
farata por ion forigi, aŭ kontraŭe, por ĝin pli akcenti, tion
montras la senco de la frazo mem. Ekzemple, kiam mi diras:
«tie estis ĉiuj miaj fratoj krom Petro», ĉiu komprenas, ke mi
apartigas Petron, por montri, ke li ne estis inter la «ĉiuj»; sed
kiam mi diras: «krom Petro tie estis ankaŭ ĉiuj aliaj miaj fratoj», oni facile komprenas, ke ĉi tie mi apartigis Petron nur
83

eLIBRO

LINGVAJ RESPONDOJ

tial, ke pri li ni jam parolis, aŭ pri li oni jam scias, ke li tie estis,
aŭ ke li tie devis esti. Kompreneble, la vorto «krom» povas
iufoje kaŭzi neprecizecon aŭ malkompreniĝon; sed en tiaj
okazoj ni devas eviti la vorton «krom» kaj uzi anstataŭ ĝi la
pli precizajn esprimojn «esceptinte» aŭ «ne sole, sed ankaŭ».
Respondo 32, La Revuo, 1908, Majo

Pri «al» anstataŭ akuzativo
En tre multaj okazoj la prepozicio «al» povas tre bone esti
uzata, por esprimi direkton; tamen ne en ĉiuj okazoj oni povas tion fari. Anstataŭ «mi veturas Londonon» oni povas tre
bone diri «mi veturas al Londono»; sed se anstataŭ la frazo
«la muso kuris sub la liton» ni dirus «al sub la lito», la senco
de la frazo iom ŝanĝiĝus. «Al» ordinare montras nur la celadon, la vojon al iu loko, dum la akuzativo povas enhavi en si
ankaŭ la ideon de atingo de la celo; sekve la frazo «la muso
kuris al sub la lito» montrus, ke la muso kuris en la direkto al
sub la lito, sed pro ia kaŭzo ĝi ne atingis la lokon sub la lito,
aŭ almenaŭ ni ne vidis tiun atingon. Tamen mi ripetas, ke en
la plimulto da okazoj la diferenco inter «al» kaj akuzativo
estas tiel malgranda, ke mi volis siatempe eĉ proponi komunan regulon, ke anstataŭ akuzativo de direkto oni povas ĉiam
uzi la prepozicion «al» kun nominativo. La personoj, por kiuj
la akuzativo de direkto prezentas ian malfacilaĵon, povas eĉ
nun sen ia peko kontraŭ la gramatiko uzi en tiaj okazoj la
prepozicion «al». Se ekzemple anstataŭ «venu ĉi tien» vi di-

84

eLIBRO

LINGVAJ RESPONDOJ

ros «venu al ĉi tie», oni povos diri, ke via stilo estas ne tute
klasika, sed oni ne povos diri, ke vi faris gramatikan eraron.
Respondo 36, La Revuo, 1908, Majo

Pri la prepozicio «da»
La esprimo «dum la frua parto da la jaro» ŝajnas al mi nebona; mi preferas «de la jaro», ĉar en la dirita frazo la vorto
«parto» signifas ne mezuron, sed nur limigitan apartaĵon. Tiel
ekzemple «monato» estas parto da tempo, ĉar ĝi esprimas
simple mezuron, sed «Januaro» estas parto de jaro, ĉar ĝi esprimas ne mezuron, sed diﬁnitan limigitan apartaĵon; «kvaronjaro» (= mezuro) estas parto da jaro, sed «printempo» (=
speciale montrita parto) estas parto de jaro. Oni devas memori, ke «parto», «peco» k.t.p. havas la sencon de mezuro ofte,
sed ne ĉiam. Dum la vorto «da» (kiu enhavas kaŝite la sencon
de «ia») montras, ke ni parolas pri kvanto da ia aĵo, sed ne pri
ĝia individueco (ekzemple peco da viando = peco da ia viando), la artikolo «la» montras, ke ni parolas pri objekto individue diﬁnita (aŭ pri ĉiuj objektoj de la sama speco), de kiu ni
prenas parton (ekzemple «peco de la viando, kiun mi havas
antaŭ mi»); tial ni povas diri, ke, kvankam teorie la kombinado de «da» kun «la» ne estas malpermesata, sed en la praktiko tia kombinado estas uzebla nur en tre maloftaj okazoj,
tiel malofte, ke ni eĉ povas simple konsili, ke oni neniam uzu
«da» antaŭ «la» (krom la okazoj, en kiuj la senco tion ĉi nepre kaj tute sendube postulas) .
Respondo 16, La Revuo, 1907, Junio
85

eLIBRO

LINGVAJ RESPONDOJ

Pri «de» post participoj pasivaj
Post pasivaj participoj la prepozicio «de» ĉiam montras nur
la aganton; ekzemple, en la frazo «la libro estas legata de
Adolfo» la prepozicio «de» montras, ke Adolfo estas la aganto, kiu legas. Uzi post pasiva participo simplan prepozicion
«de» en ia alia senco ni devas ĉiam eviti. Ekzemple, anstataŭ
la frazo: «lia propra poŝhorloĝo estis ŝtelita de la hoko, sur kiu
li ordinare pendigis ĝin» estus pli bone diri «for de la hoko …». Anstataŭ «ŝi trovigis ŝirmata for de liaj entreprenoj»
mi konsilus diri «kontraŭ liaj entreprenoj».
Respondo 34, La Revuo, 1908, Majo

Pri «per» post pasivo
La prepozicion «per» post pasivo ni povas uzi nur en tia okazo, se ĝi troviĝas antaŭ vorto, kiu esprimas ne la aganton
mem, sed rimedon, uzitan de iu alia aganto; ekzemple: «la
letero estas skribita per blua inko» (ne «blua inko skribis la
leteron», sed «iu persono skribis la leteron, uzante por tio
bluan inkon kiel rimedon»); sed la esprimo «la tero estas kovrita per neĝo» ne estas bona, ĉar ĉi tie ne iu kovris la teron per
neĝo, sed la neĝo mem kovris la teron; sekve la neĝo mem
estas la aginto, kaj ĝi devas havi antaŭ si la prepozicion «de».
La prepozicio «de» post pasivo ĉiam montras, ke se ni aliformigus la pasivan frazon en aktivan, la vorto, kiu havas antaŭ
si la diritan prepozicion, fariĝus subjekto de la frazo.
Respondo 41 b, La Revuo, 1908, Majo

86

eLIBRO

LINGVAJ RESPONDOJ

Pri la vorto «po».
La vorto «po» antaŭ iu esprimo de mezuro signifas, ke tiu
mezuro rilatas ne al ĉiuj personoj aŭ objektoj kune, sed al ĉiu
aparte; ekzemple: ili ricevis po kvin pomoj = ne ĉiuj kune ricevis 5, sed ĉiu el ili aparte ricevis kvin pomojn; la drapo kostas po 2 spesmiloj por metro = ĉiu metro (ne la tuta drapo)
kostas 2 spesmilojn; ili vendas pogrande = ĉiu aparta porcio,
kiun ili vendas, estas granda (t. e. ili vendas nur grandajn
porciojn). Oni ne povas diri «je 80 centimoj po funto» aŭ «30
mejlojn po horo», sed oni devas diri «po 80 centimoj por (ĉiu)
funto», «po30 mejloj en horo».
Respondo 42, La Revuo, 1908, Aŭgusto

Pri prepozicio antaŭ inﬁnitivo
ĉiu prepozicio, laŭ sia logika esenco, povas esti uzata nur
antaŭ substantivo. Sekve se antaŭ vorto, kiu havas verban sencon, ni deziras uzi prepozicion, ni devas doni al tiu verbo senca vorto la formon de substantivo; ekzemple: anstataŭ «kun
saluti», «sen respondi» ni devas diri «kun saluto», «sen respondo». Se la vortoj «por» kaj «anstataŭ» estas uzataj kun la
inﬁnitivo, ili tute ne prezentas ian escepton, sed la kaŭzo de
tia uzado estas alia, nome: la vortoj «por» kaj «anstataŭ»,
uzataj antaŭ inﬁnitivo, havas la sencon ne de pura prepozicio, sed preskaŭ de konjunkcio, kaj en tiuj okazoj la uzado de
substantivo apud ili estas ne ebla; ekzemple, en la frazo «anstataŭ stari li sidas» ni ne povas anstataŭigi la formon «stari» per «staro», dum ĉe ĉiu alia prepozicio pura ni ĉiam povas
87

eLIBRO

LINGVAJ RESPONDOJ

uzi la verbosencan vorton en formo de substantivo (ekzemple, «sen ia diro» anstataŭ «sen ion diri»).
Respondo 37 a, La Revuo, 1908, Majo

88

eLIBRO

LINGVAJ RESPONDOJ

ŝanĝoj

Tiel same malmulte, kiel per gustoj personaj, ni devas nin ankaŭ gvidi en niaj proponoj per gustoj naciaj, se la proponoj
havas nenian alian celon ol nur ﬂati nelerte tiun aŭ alian nacion, alportante per tio ĉi nenian utilon al la nacio kvazaŭ
ﬂatata kaj grandan malutilon al la afero mem. Tiel ekzemple
unu sinjoro, kiu nun apartenas al la plej varmaj amikoj de nia
lingvo, en la komenco estis forte kolera kontraŭ ĝi el la kaŭzo, ke ĝi «ne estas suﬁĉe internacia», ĉar ĝi enhavas preskaŭ
nenian vorton rusan. Multe ni jam devis suferi de tiu malvasta pseŭdo-patriotismo, kun kiu diversaj personoj renkontis
nian aferon, kies devizo estas «frateco de la popoloj». Dum
unuj malamike renkontis nian aferon el la kaŭzo, ke nia unua
debuto, la unua lernolibro de nia lingvo, eliris en lingvo rusa
— la supre dirita sinjoro en la unua tempo trovis, ke nia afero estas «malamika al la rusa popolo, ĉar … Volapük havas la
rusan vorton «ibo», dum ni donis por ĝi la ŝanĝitan francan
vorton «ĉar»!» — Unu redaktoro de sveda gazeto trovis, ke
nia lingvo havas karakteron tro italan. Kiam ni ne povis akcepti lian proponon kaj sen ia celo «malitaligi» nian lingvon,
la proponinto nelonge atendis kaj provis fari mem lingvan
miksaĵon, kiu laŭ lia opinio devus pli plaĉi al lanordaj popoloj. Ni ne bezonas rakonti, kio fariĝus el nia afero, se ĉiu popolo volus el simpla vanteco doni al ĝi sian propran karakteron. Nia afero fariĝus absolute neebla. Kaj se ĝi eĉ estus ebla,
89

eLIBRO

LINGVAJ RESPONDOJ

— ĉu la ﬂatita popolo mem ion gajnus de tio? La dirita sveda sinjoro, kiu en la komenco diris, ke liaj ŝanĝoj estas necesaj, kaj faris provojn en la daŭro de kelka tempo, nun vidas
jam, al kio ĝi lin kondukis: la lingvo fariĝis malbonsona kaj
malregula, kaj el la svedoj mem, por kies nacia ﬂato li volis
pereigi nian aferon, neniu akceptis liajn ŝanĝojn, dum nia
lingvo en ĝia nuna formo, kiu estas tiel «malsveda», havas
multajn amikojn inter la svedoj kaj estas al ili multe pli oportuna kaj pli hejma, ol la svedigita, kiu mortis, antaŭ ol ĝi akceptis ian diﬁnitan formon. — Unu el niaj slavaj amikoj trovis, ke la lingvo internacia devas havi tiom same la slavaj vortoj, kiel da romana-germanaj. Li ankaŭ volis krei novan lingvon, kiu enhavus en si multajn vortojn slavajn; sed baldaŭ li
konvinkiĝis, ke ne sole al aliaj popoloj, sed al la slavoj mem
multe pli oportunaj kaj agrablaj estas niaj vortoj romana-germanaj, ol la vortoj slavaj, kiuj, enmetite en sistemon romanagermanan, tranĉas la orelon kaj fariĝas al la slavoj mem multe
malpli kompreneblaj, ol la vortoj ne slavaj. (Se ni bone memoras, la vorto «internacia» tie estis tradukata «meĵufoka»;
sed ni petas, ke iu slavo diru al ni, kion li pli bone komprenas
kaj memoros, la vorton «internacia» aŭ «meĵufoka»? li estos
preta serĉi la vorton en ia ĥina vortaro, kaj al li eĉ ne venos
en la kapon, ke la vorto estas kunmetita el lia propra slava
«meĵdu» kaj la germana «Volk», perdinte la «d» kaj la «l», ĉar
ankaŭ 2 konsonantoj ne devas stari kune!). Se la amiko, egale
al la aliaj, farus sian proponon nur teorie, li eble eĉ nun restus
ĉe sia opinio kaj eble kolerus nin, ke ni estas tiel obstinaj kaj
ne volas enkonduki tiun ĉi «necesan» ŝanĝon; sed feliĉe li
faris provon praktikan, kaj la praktiko lin la plej bone konvinkis, kaj nun li denove fariĝis tre varma amiko de nia lingvo en
90

eLIBRO

LINGVAJ RESPONDOJ

ĝia nuna formo. — El la diritaĵo ni povas eltiri la sekvantan
regulon: se ni volas proponi aŭ fari ian ŝanĝon, ni devas nin
demandi, kian utilon la ŝanĝo alportus al la lingvo mem, kaj
ĉu la utilo de la ŝanĝo kovrus la malutilon; sed ni neniam devas obei la senfondajn gustojn kaj la simplan vantecon de ia
aparta nacio, ĉar tiam ni malutilon alportus al nia afero grandan kaj utilon ni alportus al neniu nenian. En ĉiuj okazoj, kiuj
ne estas absolute gravaj per sia enhavo mem, vantaj senkaŭzaj gustoj naciaj devas en afero internacia tiel same absolute silenti, kiel la gustoj per sonaj, se ni ne volas el persona aŭ
nacia disputemeco pereigi nian aferon; tiuj ĉi gustoj devis
silenti jam en la tempo de la kreado de l’ lingvo, kaj tiom pli
ili sendube devas silenti, se ilia obeado postulas rompadon en
nia lingvo.
La Esperantisto, 1891, p. 49-50

91

eLIBRO

LINGVAJ RESPONDOJ

Stilo

Pri idiotismoj en Esperanto
Mi esperas, ke iom post iom ĉiuj idiotismoj malaperos kaj
cedos sian lokon al esprimoj tute logikaj kaj internaciaj. Tamen laŭ mia opinio ni devas fari tian anstataŭigadon nur en
tia okazo, se ni povas tion ĉi fari tute oportune; sed en okazo,
se ni por ia idiotismo ne trovos pli bonan esprimon pure logikan, tio ĉi ne devas nin ĉagreni; kaj la idiotismo povas tute
oportune resti kiel «esperantismo», se ĝi nur estos komune
akceptata.
Lingvo Internacia, 1905, p. 545

Pri la Esperanto-stilo
En mia traduko de «La Revizoro» troviĝas iafoje frazoj ne tuj
kompreneblaj; precipe ofte vi trovos tiajn frazojn en la paroloj de Osip. Tamen ne ĝusta estas via supozo, ke tiuj frazoj
estas laŭvorta traduko de la rusa stilo. Osip parolas ne per
stilo tute logika kaj literatura, sed per stilo de malklera rusa
servisto, kaj mi devis almenaŭ iom konservi tiun stilon, por ne
forpreni de liaj paroloj ilian tutan karakterecon. Li ofte simple
kripligas la vortojn. Mi penis tion ĉi eviti, ĉar, se por la leganto
oni povus doni klarigojn en la malsupro de la paĝo, al la aŭdanto en la teatro oni tion ĉi ne povas fari. Nur en unu loko
92

eLIBRO

LINGVAJ RESPONDOJ

mi devis uzi «registreto» anstataŭ «kolegia registratoro»
(malalta oﬁca rango en Rusujo), kaj, anstataŭ doni enuigajn
klarigojn, mi simple donis al la vorto signetojn de citado, por
montri, ke la vorto estas ne normala. En aliaj lokoj mi uzis
esprimojn ne ĝustajn, tamen ne kripligitajn (ekzemple mi intence uzis «kartetoj» anstataŭ «kartoj» (ludaj), «publikaĵo»
anstataŭ «publikeco» k.t.p.) Mi esperas, ke la leganto aŭ aŭdanto facile komprenos, ke tio ĉi estas ne stilo de bona Esperanto, sed stilo de malklera homo, aŭ speciala stilo de tiu aŭ
alia prezentata persono.
Kelkaj Esperantistoj pensas, ke mi uzas en miaj verkoj stilon slavan. Tia opinio estas tute erara. Estas vero, ke slavoj
ofte posedas en Esperanto pli bonan stilon, ol germanoj aŭ
romanoj; sed tio ĉi venas ne de tio, ke la stilo en Esperanto
estas slava, sed nur de tio, ke la slavaj lingvoj havas vortordon
pli simplan kaj sekve ankaŭ pli proksiman al la vortordo en
Esperanto. La vera stilo Esperanta estas nek slava, nek germana, nek romana, ĝi estas — aŭ almenaŭ devas esti — nur stilo simpla kaj logika.
Tamen ĉio devas esti en ĝusta mezuro. Ankaŭ en Esperanto troviĝas diversaj (ne multaj) idiotismoj, kaj tute malprave
kelkaj Esperantistoj ilin kontraŭbatalas, ĉar lingvo absolute logika kaj tute sen idiotismoj estus lingvo senviva kaj tro peza;
sed kvankam kelkaj el la Esperantaj idiotismoj estas prenitaj
ankaŭ el la lingvoj slavaj (dum aliaj estas prenitaj el aliaj lingvoj), ili tamen estas ne slavismoj, sed esperantismoj, ĉar ili fariĝis parto de la lingvo.
La stilo Esperanta ne imitas blinde la stilojn de aliaj lingvoj,
sed havas sian karakteron tute specialan kaj memstaran, kiu
ellaboriĝis en la daŭro de longa praktika uzado de la lingvo
93

eLIBRO

LINGVAJ RESPONDOJ

kaj pensado en tiu ĉi lingvo antaŭ ol la lingvo estis publikigita.
Se iu slavo ne havas ankoraŭ suﬁĉe da sperto en la lingvo kaj
volos traduki en Esperanton laŭvorte el sia nacia lingvo, lia
stilo estos tiel same malbona kaj sensenca, kiel la Esperanta
stilo de nesperta romano aŭ germano. Por ekzemplo mi citos
al vi pecon de unu el tiuj leteroj, kiujn mi ofte ricevas de rusoj, kiam ili ellernis la gramatikon kaj vortojn de Esperanto,
sed ne konas ankoraŭ ĝian stilon kaj tradukas laŭvorte el sia
nacia lingvo. Komparu la stilon de tiu ĉi peco (gramatike kaj
vortare senerara!) kun la stilo Esperanta, kaj tiam vi tuj vidos,
kiel erara estas la opinio de kelkaj personoj pri la «slaveco»
de la Esperanta stilo:
«Favora Regnestro! Honoro havas alkuŝigi, kio laŭ kaŭzo
de antaŭskribita al mi kun kuracisto kuraco mi en efektiva
tempo ne en stato elpleni de donita kun mi al vi promeso;
apud kio postaperigas, ke mi turnos sin al domo tra du monatoj, ne pli frue de ﬁno de Aŭgusto».
Tiu ĉi sama peco en stilo Esperanta sonus tiamaniere:
«Estimata sinjoro! Mi havas la honoron raporti al vi, ke
kaŭze de kuracado, rekomendita al mi de la kuracisto, mi en
la nuna tempo ne povas plenumi la promeson, kiun mi donis
al vi; mi ankaŭ sciigas vin, ke mi revenos hejmen post du monatoj, ne pli frue ol en la ﬁno de Aŭgusto.»
Respondo 1, La Revuo, 1906, Decembro

94

eLIBRO

LINGVAJ RESPONDOJ

Pri la stilo en miaj lastaj verkoj
Vi skribas, ke en miaj lastaj tradukitaj verkoj iufoje troviĝas
frazoj malfacile kompreneblaj. Vi volis konvinki iun ne-Esperantiston pri la bonega komprenebleco de Esperanto, vi
komencis traduki antaŭ li unu lokon el «La Rabistoj» kaj kun
granda ĉagreno vi trovis frazon, kiun vi mem ne bone komprenis, kaj kiun kelkaj invititaj de vi Esperantistoj aŭ ankaŭ
ne bone komprenis, aŭ tradukis malsame! Mi komprenas
vian ĉagrenon, kaj, se ĝi estis kaŭzita de mia malbona traduko, mi petas vian pardonon; sed … permesu al mi diri, ke parte vi ankaŭ mem estis kulpa. Por fari nepreparite eksperimenton antaŭ ne-Esperantisto, vi devis elekti ne verkon klasikan
kaj seriozan, sed ian verkon pli simplan. Se tiu aŭ alia frazo
en verko de antaŭ longe mortinta klasikulo estas ne klare
komprenebla, ĝi estas plej ofte ne la kulpo de la traduka lingvo, sed la kulpo de la aŭtoro mem. Vi ja scias, ke la grandaj
verkistoj, kiuj pli zorgas pri la enhavo de siaj verkoj, ol pri
plena populareco de ilia formo, ofte bezonas komentariojn, ĉar
eĉ membroj de ilia propra nacio ne ĉiam tute bone komprenas tiun aŭ alian frazon el iliaj verkoj Tial ne miru, ke en miaj
tradukoj de la klasikaj verkoj vi trovos iufoje lokon, kiu en la
unua momento ŝajnos al vi ne tute klara. Se mi volus doni nur
tradukojn kun tute populara stilo, tiam mi devus: a) elekti por
traduko nur verkojn popularajn; b) ĉiujn ne perfekte kompreneblajn aŭ ne facile tradukeblajn frazojn tute elĵeti, aŭ
traduki ilin libere laŭ mia plaĉo. Tia maniero de agado estus
por mi tre oportuna kaj postulus de mi multe malpli da tempo, ol mia unua maniero de tradukado, kiu ofte devigas min
longe mediti pri tiu aŭ alia esprimo aŭ frazo. Sed kvankam la
95

eLIBRO

LINGVAJ RESPONDOJ

ŝajna valoro de miaj tradukoj tiam multe pligrandiĝus, ilia
efektiva valoro multe malgrandiĝus, ĉar: 1) nia literaturo konsistus tiam nur el verkoj malgravaj; 2) la tradukoj estus ne
ﬁdindaj kaj donus malĝustan kopion de la tradukita verko; 3)
nia lingvo ne riĉiĝus kaj ne disvolviĝus. Precipe pri tiu ĉi tria
punkto mi volus atentigi niajn verkistojn: estas tre dezirinde,
ke ni ne evitu malfacilajn traduk ojn, sed kontraŭe, ke ni ilin
serĉu kaj venku, ĉar nur tiamaniere nia lingvo plene ellaboriĝos. Naciajn idiotismojn, kiuj ne prezentas necesaĵon, ni
devas kompreneble eviti kaj ni devas peni traduki ilian sencon en maniero plej logika kaj internacia; sed tiajn esprimojn,
kiujn ĉiu lingvo nepre devas posedi, ni devas peni en tiu aŭ
alia maniero nepre traduki, sed ne simple eviti ilin, pro timo,
ke nia esprimo eble ne plaĉos al la legantoj aŭ ne ĉiuj ĝin tuj
bone komprenos. Unu el la plej ĉefaj taskoj de niaj verkistoj
devas esti la ellaborado de la lingvo; tial, se ia esprimo, kiun
ne ĉiuj tuj komprenas (ekzemple «elrigardi», «subaĉeti»
k.t.p.), ŝajnas al ili nebona, ili devas peni anstataŭigi ĝin per
esprimo pli bona: sed se ili, por ne malbeligi sian stilon, simple evitos tiajn frazojn, ili faros al nia lingvo tre malbonan servon. Kompreneble, en ĉi tio, kiel en ĉio alia, devas esti observata la deca mezuro. Ne tro krude, ne tro multe per unu fojo!
Novaj esprimoj devas esti enkondukataj nur iom post iom,
nerimarkeble. Krom tio ni devas memori, ke nia lingvo devas
servi ne sole por dokumentoj kaj kontraktoj, sed ankaŭ por
la vivo; tial ofte (precipe en vivaj dramaj dialogoj) pli bona
estas frazo ne tute logika kaj ne perfekte preciza, sed mallonga kaj viva, ol frazo perfekte preciza, sed enuige peza kaj
tro kabineta.
Respondo 25, La Revuo, 1907, Oktobro
96

eLIBRO

LINGVAJ RESPONDOJ

Pri diversaj demandoj

Pri propaganda artikolo
La zorge ellaborita granda artikolo «Esenco kaj estonteco de
la ideo de lingvo internacia» (presita en la «Fundamenta Krestomatio» paĝo 268) estas verkita ne de S-ro L. de Beaufront,
sed de alia persono, kiu deziras resti anonima. S-ro de Beaufront nur legis eltiron el tiu ĉi artikolo, (tradukitan de li en
lingvon francan) en la kongreso de l’ «Association Franĉaise
pour l’Avancement des Sciences» en 1900. Li diris tion ĉi ankaŭ siatempe en la gazeto «L’Espérantiste», kiam li represis
tie diversajn partojn de tiu artikolo. Sekve se vi diras, ke al la
esperantismo konvertis vin nur tiu artikolo, dum ĉiuj aliaj
ĝistiamaj propagandaj artikoloj vin ne povis konvinki, vi ŝuldas vian konverton al la dirita persono anonima. Atentan legadon de tiu artikolo ni varmege rekomendas al ĉiu Esperantisto, kiu havas iajn dubojn pri la certa estonteco de nia afero aŭ kiu timas iajn venontajn konkurantojn de Esperanto.
Respondo 5, La Revuo, 1906, Decembro

Pri la lingvaj demandoj en «La Revuo»
La anonco de «La Revuo», ke «D-ro L. L. Zamenhof sola povas verki artikolojn pri la lingvo», tute malĝuste naskis ĉe
kelkaj legantoj la opinion, ke mi aŭ la redakcio de «La Revuo»
97

eLIBRO

LINGVAJ RESPONDOJ

volas malpermesi al iu la paroladon pri diversaj demandoj
tuŝantaj la lingvon! Nek mi, nek «La Revuo» havis iam tian
intencon. Se la redakcio decidis akcepti lingvajn artikolojn,
venantajn nur de mi, tio ĉi estas privata afero de la redakcio,
kaj ĝi faris tiun ĉi decidon ne laŭ interkonsento kun mi, sed
simple laŭ sia propra deziro (kredeble por eviti polemikon kaj
disputojn, aŭ eble por eviti konfuzon kaj malĝustajn lingvajn
regulojn, kiujn ofte alportas artikoloj, verkitaj de ne suﬁĉe
spertaj aŭtoroj) .
Respondo 9, La Revuo, 1907, Februaro

Pri miaj respondoj
Multaj personoj turnas sin al mi kun diversaj demandoj. Respondi al ĉiu aparte estas por mi ﬁzike ne eble. Tial mi petas,
ke ĉiu, kiu opinias, ke respondo pri lia demando povus havi
kelkan intereson ankaŭ por aliaj personoj, volu sendi sian
demandon ne al mi, sed al la redakcio de «La Revuo». La redakcio elektos tiujn demandojn, kiujn ĝi opinios pli interesaj,
kaj sendos ilin al mi, kaj tiam mi en iu el la venontaj numeroj respondos ilin en «La Revuo».
Respondo 10, La Revuo, 1907, Februaro

98

eLIBRO

LINGVAJ RESPONDOJ

Letero pri la deveno de Esperanto

… Vi demandas min, kiel aperis ĉe mi la ideo krei lingvon
internacian kaj kia estis la historio de la lingvo Esperanto de
la momento de ĝia naskiĝo ĝis tiu ĉi tago? La tuta publika
historio de la lingvo, t. e. komencante de la tago, kiam mi
malkaŝe eliris kun ĝi, estas al vi pli-malpli konata; cetere tiun
ĉi periodon de la lingvo estas nun, pro multaj kaŭzoj, ankoraŭ
neoportune tuŝadi; mi rakontos al vi tial en komunaj trajtoj
sole la historion de la naskiĝo de la lingvo.
Estos por mi malfacile rakonti al vi ĉion tion ĉi detale, ĉar
multon mi mem jam forgesis: la ideo, al kies efektivigo mi
dediĉis tutan mian vivon, aperis ĉe mi — estas ridinde ĝin diri
— en la plej frua infaneco kaj de tiu ĉi tempo neniam min forlasadis; mi vivis kun ĝi kaj eĉ ne povas imagi min sen ĝi. Tiu
ĉi cirkonstanco parte klarigos al vi, kial mi kun tiom da obstineco laboris super ĝi kaj kial mi, malgraŭ ĉiuj malfacilaĵoj
kaj maldolĉaĵo, ne forlasadis tiun ĉi ideon, kiel ĝin faris multaj
aliaj, laborintaj sur la sama kampo.
Mi naskiĝis en Bjelostoko, gubernio de Grodno. Tiu ĉi loko
de mia naskiĝo kaj de miaj infanaj jaroj donis la direkton al
ĉiuj miaj estontaj celadoj. En Bjelostoko la loĝantaro konsistas el kvar diversaj elementoj: rusoj, poloj, germanoj kaj hebreoj; ĉiu el tiuj ĉi elementoj parolas apartan lingvon kaj neamike rilatas la aliajn elementojn. En tia urbo pli ol ie la impresema naturo sentas la multepezan malfeliĉon de divers99

eLIBRO

LINGVAJ RESPONDOJ

lingveco kaj konvinkiĝas ĉe ĉiu paŝo, ke la diverseco de lingvoj estas la sola, aŭ almenaŭ la ĉefa kaŭzo, kiu disigas la homan familion kaj dividas ĝin en malamikaj partoj. Oni edukadis min kiel idealiston; oni min instruis, ke ĉiuj homoj estas fratoj, kaj dume sur la strato kaj sur la korto, ĉio ĉe ĉiu
paŝo igis min senti, ke homoj ne ekzistas: ekzistas sole rusoj,
poloj, germanoj, hebreoj k.t.p. Tio ĉi ĉiam forte turmentis
mian infanan animon, kvankam multaj eble ridetos pri tiu ĉi
”doloro pro la mondo” ĉe la infano. ĉar al mi tiam ŝajnis, ke
la ”grandaĝaj” posedas ian ĉiopovan forton, mi ripetadis al
mi, ke kiam mi estos grandaĝa, mi nepre forigos tiun ĉi malbonon.
Iom post iom mi konvinkiĝis, kompreneble, ke ne ĉio fariĝas tiel facile, kiel ĝi prezentiĝas al la infano; unu post la alia
mi forĵetadis diversajn infanajn utopiojn, kaj nur la revon pri
unu homa lingvo mi neniam povis forĵeti. Malklare mi iel min
tiris al ĝi, kvankam, kompreneble, sen iaj diﬁnitaj planoj. Mi
ne memoras kiam, sed en ĉia okazo suﬁĉe frue, ĉe mi formiĝis
la konscio, ke la sola lingvo povas esti nur ia neŭtrala, apartenanta al neniu el la nun vivantaj nacioj. Kiam el la Bjelostoka reala lernejo (tiam ĝi estis ankoraŭ gimnazio) mi transiris en la Varsovian duan klasikan gimnazion, mi dum kelka
tempo estis forlogata de lingvoj antikvaj kaj revis pri tio, ke
mi iam veturados en la tuta mondo kaj per ﬂamaj paroloj inklinados la homojn revivigi unu el tiuj ĉi lingvoj por komuna uzado. Poste, mi ne memoras jam kiamaniere, mi venis al
ﬁrma konvinko, ke tio ĉi estas neebla, kaj mi komencis malklare revi pri nova, arta lingvo. Mi ofte tiam komencadis iajn
provojn, elpensadis artiﬁkajn riĉegajn deklinaciojn kaj konjugaciojn, k.t.p. Sed homa lingvo kun ĝia, kiel ŝajnis al mi,
100

eLIBRO

LINGVAJ RESPONDOJ

senﬁna amaso da gramatikaj formoj, kun ĝiaj centoj da miloj de vortoj, per kiuj min timigis la dikaj vortaroj, ŝajnis al mi
tia artiﬁka kaj kolosa maŝino, ke mi ne unufoje diradis al mi:
”for la revojn! tiu ĉi laboro ne estas laŭ homaj fortoj”, — kaj
tamen mi ĉiam revenadis al mia revo.
Germanan kaj francan lingvojn mi ellernadis en infaneco,
kiam oni ne povas ankoraŭ kompari kaj fari konkludojn; sed
kiam, estante en la 5-a klaso de gimnazio, mi komencis ellernadi lingvon anglan, la simpleco de la angla gramatiko ĵetiĝis
en miajn okulojn, precipe dank’al la kruta transiro al ĝi de la
gramatikoj latina kaj greka. Mi rimarkis tiam, ke la riĉeco de
gramatikaj formoj estas nur blinda historia okazo, sed ne
estas necesa por la lingvo. Sub tia inﬂuo mi komencis serĉi en
la lingvo kaj forĵetadi la senbezonajn formojn, kaj mi rimarkis, ke la gramatiko ĉiam pli kaj pli degelas en miaj manoj, kaj
baldaŭ mi venis al la gramatiko plej malgranda, kiu okupis
sen malutilo por la lingvo ne pli ol kelkajn paĝojn. Tiam mi
komencis pli serioze fordoniĝi al mia revo. Sed la grandegulaj vortaroj ĉiam ankoraŭ ne lasadis min trankvila.
Unu fojon, kiam mi estis en la 6-a aŭ 7-a klaso de la gimnazio, mi okaze turnis la atenton al la surskribo ”ŝvejcarskaja”*, kiun mi jam multajn fojojn vidis, kaj poste al la elpendaĵo
”Konditorskaja”.** Tiu ĉi ”skaja” ekinteresis min kaj montris
al mi, ke la suﬁksoj donas la eblon el unu vorto fari aliajn
vortojn, kiujn oni ne devas aparte ellernadi. Tiu ĉi penso ekposedis min tute, kaj mi subite eksentis la teron sub la piedoj.
Sur la terurajn grandegulajn vortarojn falis radio de lumo, kaj
ili komencis rapide malgrandiĝi antaŭ miaj okuloj.
* drinkejo
** sukeraĵejo
101

eLIBRO

LINGVAJ RESPONDOJ

”La problemo estas solvita!” — diris mi tiam. Mi kaptis la
ideon pri suﬁksoj kaj komencis multe labori en tiu ĉi direkto. Mi komprenis, kian grandan signifon povas havi por la
lingvo konscie kreata la plena uzado de tiu forto, kiu en lingvoj naturaj eﬁkis nur parte, blinde, neregule kaj neplene. Mi
komencis kompari vortojn, serĉi inter ili konstantajn, diﬁnitajn rilatojn kaj ĉiutage mi forĵetadis el la vortaro novan grandegan serion da vortoj, anstataŭigante tiun ĉi grandegon per
unu suﬁkso, kiu signiﬁs certan rilaton. Mi rimarkis tiam, ke
tre granda amaso da vortoj pure radikaj (ekz. ”patrino”, ”mallarĝa”, ”tranĉilo” k.t.p.) povas esti facile transformitaj en vortojn formitajn kaj malaperi el la vortaro. La meĥaniko de la
lingvo estis antaŭ mi kvazaŭ sur la manplato, kaj mi nun komencis jam labori regule, kun amo kaj espero. Baldaŭ post tio
mi jam havis skribitan la tutan gramatikon kaj malgrandan
vortaron.
Tie ĉi mi diros ĝustatempe kelkajn vortojn pri la materialo por la vortaro. Multe pli frue, kiam mi serĉis kaj elĵetadis
ĉion senbezonan el la gramatiko, mi deziris uzi la principojn
de la ekonomio ankaŭ por la vortoj kaj, konvinkita, ke estas
tute egale, kian formon havos tiu aŭ alia vorto, se ni nur konsentos ke ĝi esprimas la donitan ideon, mi simple elpensadis
vortojn, penante, ke ili estu kiel eble pli mallongaj kaj ne havu
senbezonan nombron da literoj. Mi diris al mi, ke anstataŭ ia
11-litera ”interparoli” ni tute bone povas esprimi la saman
ideon per ia ekz. 2-litera ”pa”. Tial mi simple skribis la matematikan serion da plej mallongaj, sed facile elparoleblaj kunigoj de literoj kaj al ĉiu el ili mi donis la signifon de diﬁnita
vorto (ekz. a, ab, ac, ad, ... ba, ca, da, ... e, eb, ec, ... be, ce, ... aba,
aca, ... k.t.p.) Sed tiun ĉi penson mi tuj forĵetis, ĉar la provoj
102

eLIBRO

LINGVAJ RESPONDOJ

kun mi mem montris al mi, ke tiaj elpensitaj vortoj estas tre
malfacile ellerneblaj kaj ankoraŭ pli malfacile memoreblaj.
Jam tiam mi konvinkiĝis, ke la materialo por la vortaro devas
esti romana-germana, ŝanĝita nur tiom, kiom ĝin postulas la
reguleco kaj aliaj gravaj kondiĉoj de la lingvo. Estante jam sur
tiu ĉi tero, mi baldaŭ rimarkis, ke la nunaj lingvoj posedas
grandegan provizon da pretaj jam vortoj internaciaj, kiuj estas konataj al ĉiuj popoloj kaj faras trezoron por estonta lingvo internacia, — kaj mi kompreneble utiligis tiun ĉi trezoron.
En la jaro 1878 la lingvo estis jam pli-malpli preta, kvankam inter la tiama ”lingwe uniwersala” kaj la nuna Esperanto
estis ankoraŭ granda diferenco. Mi komunikis pri ĝi al miaj
kolegoj (mi estis tiam en 8-a klaso de la gimnazio). La plimulto da ili estis forlogitaj de la ideo kaj de la frapinta ilin neordinara facileco de la lingvo, kaj komencis ĝin ellernadi. La 5an de decembro 1878 ni ĉiuj kune solene festis la sanktigon
de la lingvo. Dum tiu ĉi festo estis paroloj en la nova lingvo,
kaj ni entuziasme kantis la himnon, kies komencaj vortoj estis
la sekvantaj:
Malamikete de las nacjes
Kadó, kadó, jam temp’ está!
La tot’ homoze in familje
Konunigare so debá.
(En la nuna Esperanto tio ĉi signifas: ”Malamikeco de la nacioj falu, falu, jam tempo estas! La tuta homaro en familion
unuiĝi devas”).
Sur la tablo, krom la gramatiko kaj vortaro, kuŝis kelkaj
tradukoj en la nova lingvo.
103

eLIBRO

LINGVAJ RESPONDOJ

Tiel ﬁniĝis la unua periodo de la lingvo. Mi estis tiam ankoraŭ tro juna por eliri publike kun mia laboro, kaj mi decidis
atendi ankoraŭ 5 — 6 jarojn kaj dum tiu ĉi tempo zorgeme
elprovi la lingvon kaj plene prilabori ĝin praktike. Post duonjaro post la festo de 5-a de decembro ni ﬁnis la gimnazian
kurson kaj disiris. La estontaj apostoloj de la lingvo provis
paroleti pri ”nova lingvo” kaj, renkontinte la mokojn de homoj maturaj, ili tuj rapidis malkonfesi la lingvon, kaj mi restis tute sola. Antaŭvidante nur mokojn kaj persekutojn, mi
decidis kaŝi antaŭ ĉiuj mian laboron. Dum 5 1/2 jaroj de mia
estado en universitato, mi neniam parolis kun iu pri mia afero. Tiu ĉi tempo estis por mi tre malfacila. La kaŝeco turmentis min; devigita zorgeme kaŝadi miajn pensojn kaj planojn
mi preskaŭ nenie estadis, en nenio partoprenadis, kaj la plej
bela tempo de la vivo — la jaroj de studento — pasis por mi
plej malgaje. Mi provis iafoje min distri en la societo, sed sentis min ia fremdulo, sopiris kaj foriradis, kaj de tempo al tempo faciligadis mian koron per ia versaĵo en la lingvo, prilaborata de mi. Unu el tiuj ĉi versaĵoj (”Mia penso”) mi metis poste en la unuan eldonitan de mi broŝuron; sed al la legantoj,
kiuj ne sciis, ĉe kiaj cirkonstancoj tiu ĉi versaĵo estis skribita,
ĝi ekŝajnis, kompreneble, stranga kaj nekomprenebla.
Dum ses jaroj mi laboris perfektigante kaj provante la lingvon, — kaj mi havis suﬁĉe da laboro, kvankam en la jaro 1878
al mi ŝajnis, ke la lingvo jam estas tute preta. Mi multe tradukadis en mian lingvon, skribis en ĝi verkojn originalajn, kaj
vastaj provoj montris al mi, ke tio, kio ŝajnis al mi tute preta
teorie, estas ankoraŭ ne preta praktike. Multon mi devis ĉirkaŭhaki, anstataŭigi, korekti kaj radike transformi. Vortoj kaj
formoj, principoj kaj postuloj puŝis kaj malhelpis unu la ali104

eLIBRO

LINGVAJ RESPONDOJ

an, dume en la teorio, ĉio aparte kaj en mallongaj provoj, ili
ŝajnis al mi tute bonaj. Tiaj objektoj, kiel ekz. la universala
prepozicio ”je”, la elasta verbo ”meti”, la neŭtrala, sed diﬁnita ﬁniĝo ”aŭ” k.t.p. kredeble neniam enfalus en mian kapon
teorie. Kelkaj formoj, kiuj ŝajnis al mi riĉaĵo, montriĝis nun en
la praktiko senbezona balasto; tiel ekz. mi devis forĵeti kelkajn
nebezonajn suﬁksojn. En la jaro 1878 al mi ŝajnis, ke estas al
la lingvo suﬁĉe havi gramatikon kaj vortaron; la multpezecon
kaj malgraciecon de la lingvo mi alskribadis nur al tio, ke mi
ankoraŭ ne suﬁĉe bone ĝin posedas; la praktiko do ĉiam pli
kaj pli konvinkadis min, ke la lingvo bezonas ankoraŭ ian
nekapteblan ion, la kunligantan elementon, donantan al la
lingvo vivon kaj diﬁnitan, tute formitan spiriton. (La nesciado de la spirito de la lingvo estas la kaŭzo, kial kelkaj esperantistoj, tre malmulte legintaj en la lingvo Esperanto, skribas
senerare, sed en multepeza, malagrabla stilo, — dume la esperantistoj pli spertaj skribas en la stilo bona kaj tute egala,
al kiu ajn nacio ili apartenas. La spirito de la lingvo sendube
kun la tempo multe, kvankam iom post iom kaj nerimarkite,
ŝanĝiĝos; sed se la unuaj esperantistoj, homoj de diversaj nacioj, ne renkontus en la lingvo tute diﬁnitan fundamentan spiriton, ĉiu komencus tiri en sian ﬂankon kaj la lingvo restus
eterne, aŭ almenaŭ dum tre longa tempo, malgracia kaj senviva kolekto da vortoj.) — Mi komencis tiam evitadi laŭvortajn tradukojn el tiu aŭ alia lingvo kaj penis rekte pensi en la
lingvo neŭtrala. Poste mi rimarkis, ke la lingvo en miaj manoj
ĉesas jam esti senfundamenta ombro de tiu aŭ alia lingvo,
kun kiu mi havas la aferon en tiu aŭ alia minuto, kaj ricevas
sian propran spiriton, sian propran vivon, la propran diﬁnitan kaj klare esprimitan ﬁzionomion, ne dependantan jam de
105

eLIBRO

LINGVAJ RESPONDOJ

iaj inﬂuoj. La parolo ﬂuis jam mem, ﬂekseble, gracie kaj tute
libere, kiel la viva patra lingvo.
Ankoraŭ unu cirkonstanco igis min por longa tempo prokrasti mian publikan eliron kun la lingvo: dum longa tempo
restis nesolvita unu problemo, kiu havas grandegan signifon
por neŭtrala lingvo. Mi sciis, ke ĉiu diros al mi: ”via lingvo
estos por mi utila nur tiam, kiam la tuta mondo ĝin akceptos;
tial mi ne povas ĝin akcepti ĝis tiam, kiam ĝin akceptos la tuta
mondo”. Sed ĉar la ”mondo” ne estas ebla sen antaŭaj apartaj ”unuoj”, la neŭtrala lingvo ne povis havi estontecon ĝis
tiam, kiam prosperos fari ĝian utilon por ĉiu aparta persono
sendependa de tio, ĉu jam estas la lingvo akceptita de la mondo aŭ ne. Pri tiu ĉi problemo mi longe pensis. Fine la tiel nomataj sekretaj alfabetoj, kiuj ne postulas, ke la mondo antaŭe
ilin akceptu, kaj donas al tute nedediĉita adresato la eblon
kompreni ĉion skribitan de vi, se vi nur transdonas al la adresato la ŝlosilon, — alkondukis min al la penso aranĝi ankaŭ la
lingvon en la maniero de tia ”ŝlosilo”, kiu, enhavante en si ne
sole la tutan vortaron, sed ankaŭ la tutan gramatikon en la
formo de apartaj, tute memstaraj kaj alfabete orditaj elementoj, donus la eblon al la tute nedediĉita adresato de kia ajn
nacio tuj kompreni vian leteron.
Mi ﬁnis la universitaton kaj komencis mian medicinan
praktikon. Nun mi komencis jam pensi pri la publika eliro
kun mia laboro. Mi pretigis la manuskripton de mia unua
broŝuro (”D-ro Esperanto. Lingvo internacia. Antaŭparolo kaj
plena lernolibro”) kaj komencis serĉi eldonanton. Sed tie ĉi mi
la unuan fojon renkontis la maldolĉan praktikon de la vivo,
la ﬁnancan demandon, kun kiu mi poste ankoraŭ multe devis kaj devas forte batali. Dum du jaroj mi vane serĉis eldo106

eLIBRO

LINGVAJ RESPONDOJ

nanton. Kiam mi jam trovis unu, li dum duonjaro pretigis
mian broŝuron por eldono kaj ﬁne rifuzis. Fine, post longaj
klopodoj, mi prosperis mem eldoni mian unuan broŝuron en
julio de la jaro 1887. Mi estis tre ekscitita antaŭ tio ĉi; mi sentis, ke mi staras antaŭ Rubikono kaj ke de la tago, kiam aperos mia broŝuro, mi jam ne havos la eblon reiri; mi sciis, kia
sorto atendas kuraciston, kiu dependas de la publiko, se tiu
ĉi publiko vidas en li fantaziulon, homon, kiu sin okupas je
”ﬂankaj aferoj”; mi sentis, ke mi metas sur la karton tutan
estontan trankvilecon kaj ekzistadon mian kaj de mia familio; sed mi ne povis forlasi la ideon, kiu eniris mian korpon kaj
sangon kaj ... mi transiris Rubikonon.
Eltiro el privata letero al N. Borovko
Tradukita el la lingvo rusa de V. Gernet

107

eLIBRO

LINGVAJ RESPONDOJ

www.omnibus.se/inko

ISBN 91-7303-109-7
108

